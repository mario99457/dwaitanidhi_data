{
    "data": [
        {
            "i": "101",
            "n": 1,
            "s": "अर्चितः संस्मृतो ध्यातः कीर्तितः कथितः श्रुतः ।\nयो ददात्यमृतत्वं हि स मां रक्षतु केशवः॥ १॥"
        },
        {
            "i": "102",
            "n": 2,
            "s": "तापत्रयेण सन्तप्तं यदेतदखिलं जगत् ।\nवक्ष्यामि शान्तये तस्य कृष्णामृतमहार्णवम्॥ २॥"
        },
        {
            "i": "103",
            "n": 3,
            "s": "ते नराः पशवो लोके किं तेषां जीवने फलम् ।\nयैर्न लब्धा हरेर्दीक्षा नार्चितो वा जनार्दनः॥ ३॥"
        },
        {
            "i": "104",
            "n": 4,
            "s": "संसारेस्मिन् महाघोरे जन्मरोगभयाकुले ।\nअयमेको महाभागः पूज्यते यदधोक्षजः॥ ४॥"
        },
        {
            "i": "105",
            "n": 5,
            "s": "स नाम सुकृती लोके कुलं तेनाभ्यलङ्कृतम् ।\nआधारः सर्वभूतानां येन विष्णुः प्रसादितः॥ ५॥"
        },
        {
            "i": "106",
            "n": 6,
            "s": "यज्ञानां तपसां चैव शुभानां चैव कर्मणाम् ।\nतद्विशिष्टफलं नॄणां सदैवाराधनं हरेः॥ ६॥"
        },
        {
            "i": "107",
            "n": 7,
            "s": "कलौ कलिमलध्वंसिसर्वपापहरं हरिम् ।\nयेर्चयन्ति सदा नित्यं तेपि वन्द्या यथा हरिः॥ ७॥"
        },
        {
            "i": "108",
            "n": 8,
            "s": "नास्ति श्रेयस्तमं नॄणां विष्णोराराधनान्मुने ।\nयुगेस्मिंस्तामसे लोके सततं पूज्यते नृभिः॥ ८॥"
        },
        {
            "i": "109",
            "n": 9,
            "s": "अर्चिते देवदेवेशे शङ्खचक्रगदाधरे ।\nअर्चिताः सर्वदेवाः स्युर्यतः सर्वगतो हरिः॥ ९॥"
        },
        {
            "i": "110",
            "n": 10,
            "s": "स्वर्चिते सर्वलोकेशे सुरासुरनमस्कृते ।\nकेशवे कंसकेशिघ्ने न याति नरकं नरः॥ १०॥"
        },
        {
            "i": "111",
            "n": 11,
            "s": "सकृदभ्यर्च्य गोविन्दं बिल्वपत्रेण मानवः ।\nमुक्तिभागी निरातङ्की विष्णुलोके चिरं वसेत्॥ ११॥"
        },
        {
            "i": "112",
            "n": 12,
            "s": "शङ्करः\nसकृदभ्यर्चितो येन देवदेवो जनार्दनः ।\nयत्कृतं तत्कृतं तेन सम्प्राप्तं परमं पदम्॥ १२॥"
        },
        {
            "i": "113",
            "n": 13,
            "s": "सकृदभ्यर्चितो येन हेलयापि नमस्कृतः ।\nस याति परमं स्थानं यत्सुरैरपि दुर्लभम्॥ १३॥"
        },
        {
            "i": "114",
            "n": 14,
            "s": "नारदः समस्तलोकनाथस्य देवदेवस्य शांर्गिणः ।\nसाक्षाद्भगवतो विष्णोः पूजनं जन्मनः फलम्॥ १४॥"
        },
        {
            "i": "115",
            "n": 15,
            "s": "पुलस्त्यः भक्त्या दूर्वाङ्कुरैः पुम्भिः पूजितः पुरुषोत्तमः ।\nहरिर्ददाति हि फलं सर्वयज्ञैश्च दुर्लभम्॥ १५॥"
        },
        {
            "i": "116",
            "n": 16,
            "s": "विधिना देवदेवेशः शङ्खचक्रधरो हरिः ।\nफलं ददाति सुलभं सलिलेनापि पूजितः॥ १६॥"
        },
        {
            "i": "117",
            "n": 17,
            "s": "नरके पच्यमानस्तु यमेन परिभाषितः ।\nकिं त्वया नार्चितो देवः केशवः क्लेशनाशनः॥ १७॥"
        },
        {
            "i": "118",
            "n": 18,
            "s": "धर्मः द्रव्याणामप्यभावे तु सलिलेनापि पूजितः ।\nयो ददाति स्वकं स्थानं स त्वया किं न पूजितः॥ १८॥"
        },
        {
            "i": "119",
            "n": 19,
            "s": "नरसिंहो हृषीकेशः पुण्डरीकनिभेक्षणः ।\nस्मरणान्मुक्तिदो नॄणां स त्वया किं न पूजितः॥ १९॥"
        },
        {
            "i": "120",
            "n": 20,
            "s": "ब्रह्मा गर्भस्थिता मृता वापि मुषितास्ते सुदूषिताः ।\nन प्राप्ता यैर्हरेर्दीक्षा सर्वदुःखविमोचनी॥ २०॥"
        },
        {
            "i": "121",
            "n": 21,
            "s": "मार्कण्डेयः सकृदभ्यर्चितो येन देवदेवो जनार्दनः ।\nयत्कृतं तत्कृतं तेन सम्प्राप्तं परमं पदम्॥ २१॥"
        },
        {
            "i": "122",
            "n": 22,
            "s": "धर्मार्थकाममोक्षाणां नान्योपायस्तु विद्यते ।\nसत्यं ब्रवीमि देवेश हृषीकेशार्चनादृते॥ २२॥"
        },
        {
            "i": "123",
            "n": 23,
            "s": "तस्य यज्ञवराहस्य विष्णोरमिततेजसः ।\nप्रणामं ये प्रकुर्वन्ति तेषामपि नमो नमः॥ २३॥"
        },
        {
            "i": "124",
            "n": 24,
            "s": "मरीचिः अनाराधितगोविन्दैर्नरैः स्थानं नृपात्मज ।\nन हि सम्प्राप्यते श्रेष्ठं तस्मादाराधयाच्युतम्॥ २४॥"
        },
        {
            "i": "125",
            "n": 25,
            "s": "अत्रिः\nपरः पराणां पुरुषस्तुष्टो यस्य जनार्दनः ।\nस चाप्नोत्यक्षयं स्थानमेतत्सत्यं मयोदितम्॥ २५॥"
        },
        {
            "i": "126",
            "n": 26,
            "s": "अङ्गिराः\nयस्यान्तः सर्वमेवेदमच्युतस्याव्ययात्मनः ।\nतमाराधय गोविन्दं स्थानमग्य्रं यदीच्छसि॥ २६॥"
        },
        {
            "i": "127",
            "n": 27,
            "s": "पुलस्त्यः\nपरं ब्रह्म परं धाम योसौ ब्रह्म सनातनम् ।\nतमाराध्य हरिं याति मुक्तिमप्यतिदुर्लभाम्॥ २७॥"
        },
        {
            "i": "128",
            "n": 28,
            "s": "ऐन्द्रमिन्द्रः परं स्थानं यमाराध्य जगत्पतिम् ।\nप्राप यज्ञपतिं विष्णुं तमाराधय सुव्रत॥ २८॥"
        },
        {
            "i": "129",
            "n": 29,
            "s": "प्राप्नोत्याराधिते विष्णौ मनसा यद्यदिच्छति ।\nत्रैलोक्यान्तर्गतं स्थानं किमु लोकोत्तरोत्तरम्॥ २९॥"
        },
        {
            "i": "130",
            "n": 30,
            "s": "ये स्मरन्ति सदा विष्णुं शङ्खचक्रगदाधरम् ।\nसर्वपापविनिर्मुक्ताः परं ब्रह्म विशन्ति ते॥ ३०॥"
        },
        {
            "i": "131",
            "n": 31,
            "s": "ततोनिरुद्धं देवेशं प्रद्युम्नं च ततः परम् ।\nततः सङ्कर्षणं देवं वासुदेवं परात्परम्॥ ३१॥"
        },
        {
            "i": "132",
            "n": 32,
            "s": "वासुदेवात् परं नास्ति इति वेदान्तनिश्चयः ।\nवासुदेवं प्रविष्टानां पुनरावर्तनं कुतः॥ ३२॥"
        },
        {
            "i": "133",
            "n": 33,
            "s": "आत्रेयः\nयो यानिछेन्नरः कामान् नारी वा वरवर्णिनी ।\nतान्समाप्नोति विपुलान्समाराध्य जनार्दनम्॥ ३३॥"
        },
        {
            "i": "134",
            "n": 34,
            "s": "ब्रह्मा\nबाहुभ्यां सागरं तर्तुं क इच्छेत पुमान् भुवि ।\nवासुदेवमनाराध्य को मोक्षं गन्तुमिच्छति॥ ३४॥"
        },
        {
            "i": "135",
            "n": 35,
            "s": "कौशिकः\nअनाराधितगोवन्दा ये नरा दुःखभागिनः ।\nआराध्य वासुदेवं स्युर्नित्यानन्दैकभागिनः॥ ३५॥"
        },
        {
            "i": "136",
            "n": 36,
            "s": "शङ्करः\nकृते पापेनुतापो वै यस्य पुंसः प्रजायते ।\nप्रायश्चित्तं तु तस्योक्तं हरिसंस्मरणं परम्॥ ३६॥"
        },
        {
            "i": "137",
            "n": 37,
            "s": "नाम्नोस्ति यवती शक्तिः पापनिर्हरणे हरेः ।\nतावत्कर्तुं न शक्नोति पातकं पातकी जनः॥ ३७॥"
        },
        {
            "i": "138",
            "n": 38,
            "s": "ब्रह्मा\nन ह्यपुण्यवतां लोके मूढानां कुटिलात्मनाम् ।\nभक्तिर्भवति गोविन्दे स्मरणं कीर्तनं तथा॥ ३८॥"
        },
        {
            "i": "139",
            "n": 39,
            "s": "तदैव पुरुषो मुक्तो जन्मदुःखजरादिभिः ।\nजितेन्द्रियो विशुद्धात्मा यदैव स्मरते हरिम्॥ ३९॥"
        },
        {
            "i": "140",
            "n": 40,
            "s": "प्राप्ते कलियुगे घोरे धर्मज्ञानविवर्जिते ।\nन कश्चित्स्मरते देवं कृष्णं कलिमलापहम्॥ ४०॥"
        },
        {
            "i": "141",
            "n": 41,
            "s": "न कलौ देवदेवस्य जन्मदुखापहारिणः ।\nकरोति मर्त्यो मूढात्मा स्मरणं कीर्तनं हरेः॥ ४१॥"
        },
        {
            "i": "142",
            "n": 42,
            "s": "ये स्मरन्ति सदा विष्णुं विशुद्धेनान्तरात्मना ।\nते प्रयान्ति भयं त्यक्त्वा विष्णुलोकमनामयम्॥ ४२॥"
        },
        {
            "i": "143",
            "n": 43,
            "s": "गर्भजन्मजरारोगदुःखसंसारबन्धनैः ।\nन बाध्यते नरो नित्यं वासुदेवमनुस्मरन्॥ ४३॥"
        },
        {
            "i": "144",
            "n": 44,
            "s": "यममार्गं महाघोरं नरकाणि यमं तथा ।\nस्वप्नेपि नैव पश्येत यः स्मरेद्गरुडध्वजम्॥ ४४॥"
        },
        {
            "i": "145",
            "n": 45,
            "s": "हृदि रूपं मुखे नाम नैवेद्यमुदरे हरेः ।\nपादोदकं च निर्माल्यं मस्तके यस्य सोच्युतः॥ ४५॥"
        },
        {
            "i": "146",
            "n": 46,
            "s": "गोविन्दस्मरणं पुंसां पापराशिमहाचलम् ।\nअसंशयं दहत्याशु तूलराशिमिवानलः॥ ४६॥"
        },
        {
            "i": "147",
            "n": 47,
            "s": "अगस्त्यः\nस्मरणादेव कृष्णस्य पापसङ्घातपञ्जरः ।\nशतधा भेदमायाति गिरिर्वज्रहतो यथा॥ ४७॥"
        },
        {
            "i": "148",
            "n": 48,
            "s": "कृष्णे रताः कृष्णमनुस्मरन्ति तद्भावितास्तद्गतमानसाश्च ।\nभिन्नेपि देहे प्रविशन्ति कृष्णं हविर्यथा मन्त्रहुतं हुताशे॥ ४८॥"
        },
        {
            "i": "149",
            "n": 49,
            "s": "सा हानिस्तन्महच्छिद्रं सा चान्धजडमूकता ।\nयन्मूहूर्तं क्षणं वापि वासुदेवो न चिन्त्यते॥ ४९॥"
        },
        {
            "i": "150",
            "n": 50,
            "s": "नारायणो नाम नरो नराणां प्रसिद्धचोरः कथितः पृथिव्याम् ।\nअनेकजन्मार्जितपापसञ्चयं हरत्यशेषं स्मृतमात्र एव॥५०॥"
        },
        {
            "i": "151",
            "n": 51,
            "s": "यस्य संस्मरणादेव वासुदेवस्य चक्रिणः ।\nकोटिजन्मार्जितं पापं तत्क्षणादेव नश्यति॥ ५१॥"
        },
        {
            "i": "152",
            "n": 52,
            "s": "किं तस्य बहुभिस्तीर्थैः किं तपोभिः किमध्वरैः ।\nयो नित्यं ध्यायते देवं नारायणमनन्यधीः॥ ५२॥"
        },
        {
            "i": "153",
            "n": 53,
            "s": "ये मानवा विगतरागपरावरज्ञा नारायणं सुरगुरुं सततं स्मरन्ति ।\nध्यानेन तेन हतकिल्बिषचेतनास्ते मातुः पयोधररसं न पुनः पिबन्ति॥ ५३॥"
        },
        {
            "i": "154",
            "n": 54,
            "s": "हे चित्त चिन्तयस्वेह वासुदेवमहर्निशम् ।\nनूनं यश्चिन्तितः पुंसां हन्ति संसारबन्धनम्॥ ५४॥"
        },
        {
            "i": "155",
            "n": 55,
            "s": "आलोड्य सर्वशास्त्राणि विचार्य च पुनः पुनः ।\nइदमेकं सुनिष्पन्नं ध्येयो नारायणः सदा॥ ५५॥"
        },
        {
            "i": "156",
            "n": 56,
            "s": "स्मृते सकलकल्याणभाजनं यत्र जायते ।\nपुरुषस्तमजं नित्यं व्रजामि शरणं हरिम्॥ ५६॥"
        },
        {
            "i": "157",
            "n": 57,
            "s": "वेदेषु यज्ञेषु तपस्सु चैव दानेषु तीर्थेषु व्रतेषु यच्च ।\nइष्टेषु पूर्तेषु च यत्प्रदिष्टं पुण्यं स्मृते तत्खलु वासुदेवे॥ ५७॥"
        },
        {
            "i": "158",
            "n": 58,
            "s": "आराध्यैवं नरो विष्णुं मनसा यद्यदिच्छति ।\nफलं प्राप्नोति विपुलं भूरि स्वल्पमथापि वा॥ ५८॥"
        },
        {
            "i": "159",
            "n": 59,
            "s": "यन्नामकीर्तनं भक्त्या विलापनमनुत्तमम् ।\nमैत्रेयाशेषपापानां धातूनामिव पावकः॥ ५९॥"
        },
        {
            "i": "160",
            "n": 60,
            "s": "कलिकल्मषमत्युग्रं नरकार्तिप्रदं नृणाम् ।\nप्रयाति विलयं सद्यः सकृत्सङ्कीर्तितेच्युते॥ ६०॥"
        },
        {
            "i": "161",
            "n": 61,
            "s": "अनायासेन चायान्ति मुक्तिं केशवसंश्रिताः ।\nतद्विघाताय जायन्ते शक्राद्याः परिपन्थिनः॥ ६१॥"
        },
        {
            "i": "162",
            "n": 62,
            "s": "चतुःसागरमासाद्य जम्बूद्वीपोत्तमे क्वचित् ।\nन पुमान्केशवादन्यः सर्वपापचिकित्सकः॥ ६२॥"
        },
        {
            "i": "163",
            "n": 63,
            "s": "यदभ्यर्च्य हरिं भक्त्या कृते वर्षसहस्रकम् ।\nफलं प्राप्नोति विपुलं कलौ सङ्कीर्त्य केशवम्॥ ६३॥"
        },
        {
            "i": "164",
            "n": 64,
            "s": "क्षीयते तु यदा धर्मः प्राप्ते घोरे कलौ युगे ।\nतदा न कीर्तयेत्कश्चिन्मुक्तिदं देवमच्युतम्॥ ६४॥"
        },
        {
            "i": "165",
            "n": 65,
            "s": "अवशेनापि यन्नामि्न कीर्तिते सर्वपातकैः ।\nपुमान्विमुच्यते सद्यः सिंहत्रस्तमृगैरिव॥ ६५॥"
        },
        {
            "i": "166",
            "n": 66,
            "s": "नारायणेति मन्त्रोस्ति वागस्ति वशवर्तिनी ।\nतथापि नरके घोरे पतन्तीत्येतदद्भुतम्॥ ६६॥"
        },
        {
            "i": "167",
            "n": 67,
            "s": "आर्ता विषण्णाः शिथिलाश्च भीता घोरेषु च व्याधिषु वर्तमानाः ।\nसङ्कीर्त्य नारायणशब्दमात्रं विमुक्तदुःखाः सुखिनो भवन्ति॥ ६७॥"
        },
        {
            "i": "168",
            "n": 68,
            "s": "कौशिकः\nअनाराधितगोविन्दा ये नरा दुःखभागिनः ।\nआराध्य वासुदेवं स्युः सदानन्दैकभोगिनः॥ ६८॥"
        },
        {
            "i": "169",
            "n": 69,
            "s": "सकृदुच्चरितं यैस्तु कृष्णेति न विशन्ति ते ।\nगर्भागारगृहं मातुर्यमलोकं च दुस्सहम्॥ ६९॥"
        },
        {
            "i": "170",
            "n": 70,
            "s": "क्व नाकपृष्ठगमनं पुनरावृत्तिलक्षणम् ।\nक्व जपो वासुदेवेति मुक्तिबीजमनुत्तमम्॥ ७०॥"
        },
        {
            "i": "171",
            "n": 71,
            "s": "बुद्ध्या बुद्ध्वाभ्यसेदेतत् हरिरित्यक्षरद्वयम् ।\nस्मरणात्कीर्तनाद्यस्य न पुनर्जायते भुवि॥ ७१॥"
        },
        {
            "i": "172",
            "n": 72,
            "s": "हे जिह्वे मम निस्नेहे हरिं किं नानुभाषसे ।\nहरिं वदस्व कल्याणि संसारोदधिनौर्हरिः॥ ७२॥"
        },
        {
            "i": "173",
            "n": 73,
            "s": "असारे खलु संसारे सारात्सारतरो हरिः ।\nपुण्यहीना न विन्दन्ति सारङ्गाश्च यथा जलम्॥ ७३॥"
        },
        {
            "i": "174",
            "n": 74,
            "s": "कुरुक्षेत्रेण किं तस्य किं काश्या पुष्करेण किम् ।\nजिह्वाग्रे वर्तते यस्य हरिरित्यक्षरद्वयम्॥ ७४॥"
        },
        {
            "i": "175",
            "n": 75,
            "s": "ब्रह्मा\nअसारे खलु संसारे सारमेकं निरूपितम् ।\nसमस्तलोकनाथस्य सारमाराधनं हरेः॥ ७५॥"
        },
        {
            "i": "176",
            "n": 76,
            "s": "सा जिह्वा या हरिं स्तौति तच्चित्तं यत्तदर्पणम् ।\nतावेव केवलौ श्लाघ्यौ यौ तत्पूजाकरौ करौ॥ ७६॥"
        },
        {
            "i": "177",
            "n": 77,
            "s": "यस्तु विष्णुपरो नित्यं दृढभक्तिर्जितेन्द्रियः ।\nस्वगृहेपि वसन् याति तद्विष्णोः परमं पदम्॥ ७७॥"
        },
        {
            "i": "178",
            "n": 78,
            "s": "शङ्करः साधु साधु महाभाग साधु दानवनाशन ।\nयन्मां पृच्छसि धर्मज्ञ केशवाराधनं प्रति॥ ७८॥"
        },
        {
            "i": "179",
            "n": 79,
            "s": "निमिषं निमिषार्धं वा मुहूर्तमपि भार्गव ।\nनादग्धाशेषपापानां भक्तिर्भवति केशवे॥ ७९॥"
        },
        {
            "i": "180",
            "n": 80,
            "s": "किं तेन मनसा कार्यं यन्न तिष्ठति केशवे ।\nमनो मुक्तिफलावाप्तौ कारणं सुप्रयोजितम्॥ ८०॥"
        },
        {
            "i": "181",
            "n": 81,
            "s": "रोगो नाम न सा जिह्वा यया न स्तूयते हरिः ।\nगर्तौ नाम न तौ कर्णौ याभ्यां तत्कर्म न श्रुतम्॥"
        },
        {
            "i": "182",
            "n": 82,
            "s": "नूनं तत्कण्ठशालूकमथवाप्युपजिह्विका ।\nरोगो नाम न सा जिह्वा या न वक्ति हरेर्गुणान्॥ ८२॥"
        },
        {
            "i": "183",
            "n": 83,
            "s": "भारभूतैः करैः कार्यं किं तस्य नृपशोर्द्विजाः ।\nयैर्हि न क्रियते विष्णोर्गृहसंमार्जनादिकम्॥ ८३॥"
        },
        {
            "i": "184",
            "n": 84,
            "s": "चरणौ तौ तु सफलौ केशवालयगामिनौ ।\nते च नेत्रे महाभागे याभ्यां सन्दृश्यते हरिः॥ ८४॥"
        },
        {
            "i": "185",
            "n": 85,
            "s": "किं तस्य चरणैः कार्यं वृथासञ्चरणैर्द्विजाः ।\nयैर्हि न व्रजते जन्तुः केशवालयदर्शने॥ ८५॥"
        },
        {
            "i": "186",
            "n": 86,
            "s": "वेदवेदान्तविदुषां मुनीनां भावितात्मनाम् ।\nऋषित्वमपि धर्मज्ञ विज्ञेयं तत्प्रसादजम्॥ ८६॥"
        },
        {
            "i": "187",
            "n": 87,
            "s": "विचित्ररत्नपर्यङ्के महाभोगे च भोगिनः ।\nरमन्ते नाकिरामाभिः केशवस्मरणात् फलम्॥ ८७॥"
        },
        {
            "i": "188",
            "n": 88,
            "s": "अश्वमेधसहस्राणां यः सहस्रं समाचरेत् ।\nनासौ तत्फलमाप्नोति तद्भक्तैर्यदवाप्यते॥ ८८॥"
        },
        {
            "i": "189",
            "n": 89,
            "s": "रे रे मनुष्याः पुरुषोत्तमस्य करौ न कस्मान्मुकुलीकुरुध्वम् ।\nक्रियाजुषां को भवतां प्रयासः फलं हि यत्तत्पदमच्युतस्य॥ ८९॥"
        },
        {
            "i": "190",
            "n": 90,
            "s": "विष्णोर्विमानं यः कुर्यात्सकृद्भक्त्या प्रदक्षिणम् ।\nअश्वमेधसहस्रस्य फलं प्राप्नोति मानवः॥ ९०॥"
        },
        {
            "i": "191",
            "n": 91,
            "s": "प्रदक्षिणं तु यः कुर्याद्धरिं भक्तिसमन्वितः ।\nहंसयुक्तविमानेन विष्णुलोकं स गच्छति॥ ९१॥"
        },
        {
            "i": "192",
            "n": 92,
            "s": "तीर्थकोटिसहस्राणि व्रतकोटिशतानि च ।\nनारायणप्रणामस्य कलां नार्हन्ति षोडशीम्॥ ९२॥"
        },
        {
            "i": "193",
            "n": 93,
            "s": "उरसा शिरसा दृष्ट्या मनसा वचसा तथा ।\nपद्भ्यां कराभ्यां जानुभ्यां प्रणामोष्टाङ्ग ईरितः॥ ९३॥"
        },
        {
            "i": "194",
            "n": 94,
            "s": "शाठ्येनापि नमस्कारं कुर्वतः शांर्गपाणये ।\nशतजन्मार्जितं पापं नश्यत्येव न संशयः॥ ९४॥"
        },
        {
            "i": "195",
            "n": 95,
            "s": "संसारार्णवमग्नानां नराणां पापकर्मणाम् ।\nनान्योद्धर्ता जगन्नाथं मुक्त्वा नारायणं प्रभुम्॥ ९५॥"
        },
        {
            "i": "196",
            "n": 96,
            "s": "रेणुकुण्ठितगात्रस्य कणा यावन्ति भारत ।\nतावद्वर्षसहस्राणि विष्णुलोके महीयते॥ ९६॥"
        },
        {
            "i": "197",
            "n": 97,
            "s": "पावनं विष्णुनैवेद्यं सुभोज्यमृषिभिः स्मृतम् ।\nअन्यदेवस्य नैवेद्यं भुक्त्वा चान्द्रायणं चरेत्॥ ९७॥"
        },
        {
            "i": "198",
            "n": 98,
            "s": "कोट्यैन्दवसहस्रैस्तु मासोपोषणकोटिभिः ।\nतत्फलं लभ्यते पुम्भिर्विष्णोर्नैवेद्यभक्षणात्॥ ९८॥"
        },
        {
            "i": "199",
            "n": 99,
            "s": "त्रिरात्रफलदा नद्यो याः काश्चिदसमुद्रगाः ।\nसमुद्रगास्तु पक्षस्य मासस्य सरितां पतिः॥ ९९॥"
        },
        {
            "i": "1100",
            "n": 100,
            "s": "षण्मासफलदा गोदा वत्सरस्य तु जाह्नवी ।\nविष्णुपादोदकस्यैताः कलां नार्हन्ति षोडशीम्॥ १००॥"
        },
        {
            "i": "1101",
            "n": 101,
            "s": "गङ्गाप्रयागगयपुष्करनैमिषाणि संसेवितानि बहुशः कुरुजाङ्गलानि ।\nकालेन तीर्थसलिलानि पुनन्ति पापं पादोदकं भगवतः प्रपुनाति सद्यः॥ १०१॥"
        },
        {
            "i": "1102",
            "n": 102,
            "s": "यानि कानि च तीर्थानि ब्रह्माण्डान्तर्गतानि च ।\nविष्णुपादोदकस्यैताः कलां नार्हन्ति षोडशीम्॥ १०२॥"
        },
        {
            "i": "1103",
            "n": 103,
            "s": "स्नात्वा पादोदकं विष्णोः पिबन् शिरसि धारयेत् ।\nसर्वपापविनिर्मुक्तो वैष्णवीं सिदि्धमाप्नुयात्॥ १०३॥"
        },
        {
            "i": "1104",
            "n": 104,
            "s": "यथा पादोदकं पुण्यं निर्माल्यं चानुलेपनम् ।\nनैवेद्यं धूपशेषश्च आरार्तिश्च तथा हरेः॥ १०४॥"
        },
        {
            "i": "1105",
            "n": 105,
            "s": "तुलस्यास्तु रजोजुष्टनैवेद्यस्य च भक्षणम् ।\nनिर्माल्यं शिरसा धार्यं महपातकनाशनम्॥ १०५॥"
        },
        {
            "i": "1106",
            "n": 106,
            "s": "भक्त्या वा यदि वाभक्त्या चक्राङ्कितशिलां प्रति ।\nदर्शनं स्पर्शनं वापि सर्वपापप्रणाशनम्॥ १०६॥"
        },
        {
            "i": "1107",
            "n": 107,
            "s": "शालग्रामोद्भवो देवो देवो द्वारवतीभवः ।\nउभयोः स्नानतोयेन ब्रह्महत्यां व्यपोहति॥ १०७॥"
        },
        {
            "i": "1108",
            "n": 108,
            "s": "शालग्रामशिला यत्र तत्र सन्निहितो हरिः ।\nतत्र स्नानं च दानं च वाराणस्याः शताधिकम्॥ १०७॥"
        },
        {
            "i": "1109",
            "n": 109,
            "s": "म्लेच्छदेशेशुचौ वापि चक्राङ्को यत्र तिष्ठति ।\nयोजनानि तथा त्रीणि मम क्षेत्रं वसुन्धरे॥ १०९॥"
        },
        {
            "i": "1110",
            "n": 110,
            "s": "शालग्रामोद्भवो देवो शैलं चक्राङ्कमण्डलम् ।\nयत्रापि नीयते तत्र वाराणस्याः शताधिकम्॥ ११०॥"
        },
        {
            "i": "1111",
            "n": 111,
            "s": "शालग्रामोद्भवो देवो देवो द्वारवतीभवः ।\nउभयोः सङ्गमो यत्र मुक्तिस्तत्र न संशयः॥ १११॥"
        },
        {
            "i": "1112",
            "n": 112,
            "s": "हरिणा मुक्तिदानीह मुक्तिस्थानानि सर्वशः ।\nस यस्य सर्वभावेषु तस्य तैः किं प्रयोजनम्॥ ११२॥"
        },
        {
            "i": "1113",
            "n": 113,
            "s": "हरिर्याति हरिर्याति दस्युव्याजेन यो वदेत् ।\nसोपि सद्गतिमाप्नोति गतिं सुकृतिनो यथा॥ ११३॥"
        },
        {
            "i": "1114",
            "n": 114,
            "s": "वासुदेवं परित्यज्य योन्यं देवमुपासते ।\nत्यक्त्वामृतं स मूढात्मा भुङ्क्ते हालाहलं विषम्॥ ११४॥"
        },
        {
            "i": "1115",
            "n": 115,
            "s": "त्यक्त्वामृतं यथा कश्चिदन्यपानं पिबेन्नरः ।\nतथा हरिं परित्यज्य योन्यं दैवमुपासते॥ ११५॥"
        },
        {
            "i": "1116",
            "n": 116,
            "s": "स्वधर्मं तु परित्यज्य परधर्मं चरेद्यथा ।\nतथा हिरं परित्यज्य योन्यं दैवमुपासते॥ ११६॥"
        },
        {
            "i": "1117",
            "n": 117,
            "s": "गां च त्यक्त्वा स मूढात्मा गार्दभीं वन्दते यथा ।\nतथा हरिं परित्यज्य चान्यं दैवमुपासते॥ ११७॥"
        },
        {
            "i": "1118",
            "n": 118,
            "s": "वासुदेवं परित्यज्य योन्यं दैवमुपासते ।\nतृषितो जाह्नवीतीरे कूपं खनति दुर्मतिः॥ ११८॥"
        },
        {
            "i": "1119",
            "n": 119,
            "s": "यथा गङ्गोदकं त्यक्त्वा पिबेत् कूपोदकं नरः ।\nतथा हरिं परित्यज्य योन्यं दैवमुपासते॥ ११९॥"
        },
        {
            "i": "1120",
            "n": 120,
            "s": "स्वमातरं परित्यज्य श्वपाकीं वन्दते यथा ।\nतथा हरिं परित्यज्य योन्यं दैवमुपासते॥ १२०॥"
        },
        {
            "i": "1121",
            "n": 121,
            "s": "यावत्स्वस्थमिदं पिण्डं नीरुजं करणान्वितम् ।\nतावत्कुरुष्वात्महितं पश्चात्तापेन तप्यसे॥ १२१॥"
        },
        {
            "i": "1122",
            "n": 122,
            "s": "यावत्स्वास्त्थ्यं शरीरेषु करणेषु च पाटवम् ।\nतावदर्चय गोविन्दमायुष्यं सार्थकं कुरु॥ १२२॥"
        },
        {
            "i": "1123",
            "n": 123,
            "s": "स्मर्यतां तु हृषीकेशो हृषीकेषु दृढेषु च ।\nअदृढेषु हृषीकेषु हृषीकेशं स्मरन्ति के॥ १२३॥"
        },
        {
            "i": "1124",
            "n": 124,
            "s": "यावच्चिन्तयते जन्तुर्विषयान् विषसन्निभान् ।\nतावच्चेत्स्मरते विष्णुं को न मुच्येत बन्धनात्॥ १२४॥"
        },
        {
            "i": "1125",
            "n": 125,
            "s": "यावत्प्रलपते जन्तुर्लोकवार्तादिभिः सदा ।\nतावच्चेद्वदते विष्णुं को न मुच्येत बन्धनात्॥ १२५॥"
        },
        {
            "i": "1126",
            "n": 126,
            "s": "सूतः\nज्ञात्वा विप्रैस्तिथिं सम्यग् दैवज्ञैः समुदीरिताम् ।\nकर्तव्य उपवासस्तु ह्यन्यथा नरकं व्रजेत्॥ १२६॥"
        },
        {
            "i": "1127",
            "n": 127,
            "s": "क्षये वाप्यथवा वृद्धौ सम्प्राप्ते वा दिनक्षये ।\nउपोष्या द्वादशी पुण्या पूर्वविद्धां परित्यजेत्॥ १२७॥"
        },
        {
            "i": "1128",
            "n": 128,
            "s": "पूर्वविद्धां प्रकुर्वाणो नरो धर्मान् निकृन्तति ।\nसन्ततेस्तु विनाशाय सम्पदो हरणाय च॥ १२८॥"
        },
        {
            "i": "1129",
            "n": 129,
            "s": "कलावेधे तु विप्रेन्द्र दशम्यैकादशीं त्यजेत् ।\nसुराया बिन्दुना स्पृष्टं गङ्गाम्भ इव सन्त्यजेत्॥ १२९॥"
        },
        {
            "i": "1130",
            "n": 130,
            "s": "श्वदृतौ पञ्चगव्यं च दशम्या दूषितां त्यजेत् ।\nएकादशीं द्विजश्रेष्ठाः पक्षयोरुभयोरपि॥ १३०॥"
        },
        {
            "i": "1131",
            "n": 131,
            "s": "तस्माद्विप्रा न विद्धा हि कर्तव्यैकादशी क्वचित् ।\nविद्धा हन्ति पुरापुण्यं श्राद्धं च वृषलीपतिः॥ १३१॥"
        },
        {
            "i": "1132",
            "n": 132,
            "s": "जप्तं दत्तं हुतं स्नातं तथा पूजा कृता हरेः ।\nतत्सर्वं विलयं याति तमः सूर्योदये यथा॥ १३२॥"
        },
        {
            "i": "1133",
            "n": 133,
            "s": "एकादश्यां यदा ब्रह्मन् दिनक्षयतिथिर्भवेत् ।\nउपोष्या द्वादशी तत्र त्रयोदश्यां तु पारणम्॥ १३३॥"
        },
        {
            "i": "1134",
            "n": 134,
            "s": "प्रतिपत्प्रभृतयः सर्वा उदयादुदयाद्रवेः ।\nसम्पूर्णा इति विज्ञेया हरिवासरवर्जिताः॥ १३४॥"
        },
        {
            "i": "1135",
            "n": 135,
            "s": "अरुणोदयकाले तु दशमी यदि दृश्यते ।\nन तत्रैकादशी कार्या धर्मकामार्थनाशिनी॥ १३५॥"
        },
        {
            "i": "1136",
            "n": 136,
            "s": "अरुणोदयवेलायां दशमी यदि दृश्यते ।\nपापमूलं तदा ज्ञेयमेकादश्युपवासनम्॥ १३६॥"
        },
        {
            "i": "1137",
            "n": 137,
            "s": "चतस्रो घटिकाः प्रातररुणोदय उच्यते ।\nयतीनां स्नानकालोयं गङ्गाम्भःसदृशं जलम्॥ १३७॥"
        },
        {
            "i": "1138",
            "n": 138,
            "s": "उदयात्प्राग्यदा विप्रा मुहूर्तद्वयसंयुता ।\nसम्पूर्णैकादशी नाम तत्रैवोपवसेद्गृही॥ १३८॥"
        },
        {
            "i": "1139",
            "n": 139,
            "s": "उदयात्प्राक्त्रिघटिकाव्यापिन्यैकादशी यदा ।\nसन्दिग्धैकादशी नाम वर्ज्या धर्मार्थकांिक्षभिः॥ १३९॥"
        },
        {
            "i": "1140",
            "n": 140,
            "s": "पुत्रपौत्रविवद्ध्यर्थं द्वादश्यामुपवासयेत् ।\nतत्र क्रतुशतं पुण्यं त्रयोदश्यां तु पारणम्॥ १४०॥"
        },
        {
            "i": "1141",
            "n": 141,
            "s": "उदयात्प्राग् द्विघटिकाव्यापिन्यैकादशी यदा ।\nसङ्कीर्णैकादशी नाम वर्ज्या धर्मार्थकांिक्षभिः॥ १४१॥"
        },
        {
            "i": "1142",
            "n": 142,
            "s": "पुत्रराज्यविवृद्ध्यर्थं द्वादश्यामुपवासनम् ।\nतत्र क्रतुशतं पुण्यं त्रयोदश्यां तु पारणम्॥ १४२॥"
        },
        {
            "i": "1143",
            "n": 143,
            "s": "दशमीशेषसंयुक्ता गान्धार्या समुपोषिता ।\nतस्याः पुत्रशतं नष्टं तस्मात्तां परिवर्जयेत्॥ १४३॥"
        },
        {
            "i": "1144",
            "n": 144,
            "s": "अपीषद्दशमीविद्धा तदा तां परिवर्जयेत् ।\nसुराबिन्दुसमायुक्तां प्रवदन्ति मनीषिणः॥ १४४॥"
        },
        {
            "i": "1145",
            "n": 145,
            "s": "बह्वागमविरोधेषु ब्राह्मणेषु विवादिषु ।\nउपोष्या द्वादशी तत्र त्रयोदश्यां तु पारणम्॥ १४५॥"
        },
        {
            "i": "1146",
            "n": 146,
            "s": "एकादश्यां तु विद्धायां सम्प्राप्ते श्रवणे तथा ।\nउपोष्या द्वादशी पुण्या पक्षयोरुभयोरपि॥ १४६॥"
        },
        {
            "i": "1147",
            "n": 147,
            "s": "उपरागसहस्राणि व्यतीपातायुतानि च ।\nअमालक्षं तु द्वादश्याः कलां नार्हन्ति षोडशीम्॥ १४७॥"
        },
        {
            "i": "1148",
            "n": 148,
            "s": "शुद्धापि द्वादशी ग्राह्या परतो द्वादशी यदि ।\nविषं तु दशमी ज्ञेयामृतं चैकादशी तिथिः ।\nविषप्रधाना वर्ज्या सामृता ग्राह्या प्रयत्नतः॥ १४८॥"
        },
        {
            "i": "1149",
            "n": 149,
            "s": "द्वादश्यां भोजनं चैव विद्धायां हर्युपोषणम् ।\nयः कुर्यान्मन्दबुदि्धत्वान्निरयं सोधिगच्छति॥ १४९॥"
        },
        {
            "i": "1150",
            "n": 150,
            "s": "यानि कानि च वाक्यानि विद्धोपोषपराणि च ।\nधनदार्चापराणि स्युर्वैष्णवी न दशायुता॥ १५०॥"
        },
        {
            "i": "1151",
            "n": 151,
            "s": "अथवा मोहनार्थाय मोहिन्या भगवान् हरिः ।\nअर्थितः कारयामास व्यासरूपी जनार्दनः॥ १५१॥"
        },
        {
            "i": "1152",
            "n": 152,
            "s": "धनदार्चाविवृध्द्यर्थं महावित्तलयस्य च ।\nअसुराणां मोहनार्थं पाषण्डानां विवृद्धये ।\nआत्मस्वरूपाविज्ञप्त्यै स्वलोकाप्राप्तये तथा॥ १५२॥"
        },
        {
            "i": "1153",
            "n": 153,
            "s": "एवं विद्धां परित्यज्य द्वादश्यामुपवासयेत् ।\nकोटिजन्मार्जितं पापमेकयैव विनश्यति॥ १५३॥"
        },
        {
            "i": "1154",
            "n": 154,
            "s": "ततः कोटिगुणं चापि निषिद्धस्येतरैर्जनैः ।\nयदनादिकृतं पापं यदूर्ध्वं यत्करिष्यति॥ १५४॥"
        },
        {
            "i": "1155",
            "n": 155,
            "s": "तत्सर्वं विलयं याति परेषामुपवासनात् ।\nन च तस्मात्प्रियतमः केशवस्य ममापि च॥ १५५॥"
        },
        {
            "i": "1156",
            "n": 156,
            "s": "एकादश्यां ह्यवेधे तु द्वादशीं न परित्यजेत् ।\nपारणे मरणे चैव तिथिस्तात्कालिकी स्मृता॥ १५६॥"
        },
        {
            "i": "1157",
            "n": 157,
            "s": "ब्रह्मचारी गृहस्थो वा वानप्रस्थो यतिस्तथा ।\nब्राह्मणः क्षत्रियो वैश्यः शूद्रो भर्तृमती तथा॥ १५७॥"
        },
        {
            "i": "1158",
            "n": 158,
            "s": "अभर्तृका तथान्ये च सूतवैदेहिकादयः ।\nएकादश्यां न भुञ्जीत पक्षयोरुभयोरपि॥ १५८॥"
        },
        {
            "i": "1159",
            "n": 159,
            "s": "एकादश्यां तु यो भुङ्क्ते मोहेनावृतचेतसा ।\nशुक्लायामथ कृष्णायां निरयं याति स ध्रुवम्॥ १५९॥"
        },
        {
            "i": "1160",
            "n": 160,
            "s": "विवेचयति यो मोहाच्छुक्ला कृष्णेति पापकृत् ।\nएकादशीं स वै याति निरयं नात्र संशयः॥ १६०॥"
        },
        {
            "i": "1161",
            "n": 161,
            "s": "यथा गौर्नैव हन्तव्या शुक्ला कृष्णेति भामिनि ।\nएकादश्यां न भुञ्जीत पक्षयोरुभयोरपि॥ १६१॥"
        },
        {
            "i": "1162",
            "n": 162,
            "s": "यानि कानि च वाक्यानि कृष्णैकादशिवर्जने ।\nभरण्यादिनिषेधे च तानि काम्यफलार्थिनाम्॥ १६२॥"
        },
        {
            "i": "1163",
            "n": 163,
            "s": "कामिनोपि हि सिद्ध्यर्थं कुर्युरेवोपवासनम् ।\nप्रीणनाय हरेर्नित्यं न तु काम्यव्यपेक्षया॥ १६३॥"
        },
        {
            "i": "1164",
            "n": 164,
            "s": "तस्माच्छुक्लामथो कृष्णां भरण्यादियुतामपि ।\nप्रत्यवायनिषेधार्थमुपवासीत नित्यशः ।\nप्रीणनार्थं हरेश्चापि विष्णुलोकस्य चाप्तये॥ १६४॥"
        },
        {
            "i": "1165",
            "n": 165,
            "s": "कला वार्धकला वापि परतो द्वादशी यदि ।\nद्वादश द्वादशीर्हन्ति पूर्वेद्युः पारणे कृते॥ १६५॥"
        },
        {
            "i": "1166",
            "n": 166,
            "s": "अतिरिक्ता द्वादशी चेद्यस्तां नोपोषयेद्यदि ।\nद्वादश द्वादशीर्हन्ति द्वादशी चातिलङ्घिता॥ १६६॥"
        },
        {
            "i": "1167",
            "n": 167,
            "s": "द्वादश्यामतिरिक्तायां यो भुङ्क्ते पूर्ववासरे ।\nद्वादश द्वादशीर्हन्ति द्वादशीं न परित्यजेत्॥ १६७॥"
        },
        {
            "i": "1168",
            "n": 168,
            "s": "द्वादशीं श्रवणोपेतां यो नोपोष्यात् सुमन्दधीः ।\nपञ्चसंवत्सरकृतं पुण्यं तस्य विनश्यति॥ १६८॥"
        },
        {
            "i": "1169",
            "n": 169,
            "s": "एकादशीमुपोष्याथ द्वादशीमप्युपोषयेत् ।\nन तत्र विधिलोपः स्यादुभयोर्देवता हरिः॥ १६९॥"
        },
        {
            "i": "1170",
            "n": 170,
            "s": "अल्पायामपि विप्रेन्द्र पारणं तु कथं भवेत् ।\nपारयित्वोदकेनापि भुञ्जानो नैव दुष्यति॥ १७०॥"
        },
        {
            "i": "1171",
            "n": 171,
            "s": "यदाल्पां द्वादशीं दृष्ट्वा निशीथादूर्ध्वमेव तु ।\nआमध्याह्नाः क्रियाः सर्वाः कर्तव्याः शम्भुशासनात्॥१७१॥"
        },
        {
            "i": "1172",
            "n": 172,
            "s": "व्यासः उषसि द्वे तु कर्तव्ये प्रातर्माध्याह्निकक्रिये ।\nभुजेर्यदापकर्षस्य तदन्तर्न्यायतो भवेत्॥ १७२॥"
        },
        {
            "i": "1173",
            "n": 173,
            "s": "कर्तुं साध्यं यदा नालं द्वादश्यदि्भस्तु पारयेत् ।\nक्रतावल्पाशिवत् पश्चात् भुञ्जीतेत्यपरे जगुः॥ १७३॥"
        },
        {
            "i": "1174",
            "n": 174,
            "s": "अशितानशिता यस्मादापो विद्वदि्भरीरिताः ।\nअम्भसा केवलेनैव करिष्ये व्रतपारणम्॥ १७४॥"
        },
        {
            "i": "1175",
            "n": 175,
            "s": "न काशी न गया गङ्गा न रेवा न च पुष्करम् ।\nन चापि कौरवं क्षेत्रं तुल्यं भूप हरेर्दिनात्॥ १७५॥"
        },
        {
            "i": "1176",
            "n": 176,
            "s": "अश्वमेधसहस्राणि वाजपेयायुतानि च ।\nएकादश्युपवासस्य कलां नार्हन्ति षोडशीम्॥ १७६॥"
        },
        {
            "i": "1177",
            "n": 177,
            "s": "एकादशीसमुत्थेन वह्निना पातकेन्धनम् ।\nभस्मीभवति राजेन्द्र अपि जन्मशतोद्भवम्॥ १७७॥"
        },
        {
            "i": "1178",
            "n": 178,
            "s": "नेदृशं पावनं किञ्चिन्नराणां भुवि विद्यते ।\nयादृशं पद्मनाभस्य दिनं पातकहानिदम्॥ १७८॥"
        },
        {
            "i": "1179",
            "n": 179,
            "s": "तावत्पापानि देहेस्मिन् तिष्ठन्ति मनुजाधिप ।\nयावन्नोपोषयेज्जन्तुः पद्मनाभदिनं शुभम्॥ १७९॥"
        },
        {
            "i": "1180",
            "n": 180,
            "s": "एकादशेन्द्रियैः पापं यत्कृतं भवति प्रभो ।\nएकादश्युपावासेन तत्सर्वं विलयं व्रजेत्॥ १८०॥"
        },
        {
            "i": "1181",
            "n": 181,
            "s": "एकादशीसमं किञ्चित् पवित्रं न हि विद्यते ।\nव्याजेनापि कृता राजन्न दर्शयति भास्करिम्॥ १८१॥"
        },
        {
            "i": "1182",
            "n": 182,
            "s": "श्रीव्यासः अन्नं निवेदयेन्मह्यं प्राप्तं मद्वासरे शुभे ।\nतस्यापि नरकप्राप्तिः किं पुनर्भोजने कृते॥१८२॥"
        },
        {
            "i": "1183",
            "n": 183,
            "s": "स ब्रह्महा स गोघ्नश्च स स्तेनो गुरुतल्पगः ।\nएकादश्यां तु भुञ्जानः पक्षयोरुभयोरपि॥ १८३॥"
        },
        {
            "i": "1184",
            "n": 184,
            "s": "वरं स्वमातृगमनं वरं गोमांसभक्षणम् ।\nवरं हत्या सुरापानमेकाश्यन्नभक्षणात्॥ १८४॥"
        },
        {
            "i": "1185",
            "n": 185,
            "s": "एकादशीदिने पुण्ये भुञ्जते ये नराधमाः ।\nअवलोक्य मुखं तेषामादित्यमवलोकयेत्॥ १८५॥"
        },
        {
            "i": "1186",
            "n": 186,
            "s": "पृथिव्यां यानि पापानि ब्रह्महत्यादिकानि च ।\nअन्नमाश्रित्य तिष्ठन्ति सम्प्राप्ते हरिवासरे॥ १८६॥"
        },
        {
            "i": "1187",
            "n": 187,
            "s": "रुग्माङ्गदः\nअष्टवर्षाधिको यस्तु ह्यशीतिर्न हि पूर्यते ।\nयो भुङ्क्ते मानवः पापी विष्णोरहनि चागते॥ १८७॥"
        },
        {
            "i": "1188",
            "n": 188,
            "s": "पिता वा यदि वा पुत्रो भार्या वापि सुहृज्जनः ।\nपद्मनाभदिने भुङ्क्ते निग्राह्यो दस्युवद्भवेत्॥ १८८॥"
        },
        {
            "i": "1189",
            "n": 189,
            "s": "ब्रह्मा उपोष्य द्वादशीं पुण्यां सर्वपापक्षयप्रदाम् ।\nन पश्यन्ति यमं वापि नरकाणि न यातनाम्॥ १८९॥"
        },
        {
            "i": "1190",
            "n": 190,
            "s": "शङ्करः रटन्तीह पुराणानि भूयो भूयो वरानने ।\nन भोक्तव्यं न भोक्तव्यं सम्प्राप्ते हरिवासरे॥ १९०॥"
        },
        {
            "i": "1191",
            "n": 191,
            "s": "द्वादशी न प्रमोक्तव्या यावदायुः प्रवर्तते ।\nअर्चनीयो हृषीकेशो विशुद्धेनान्तरात्मना॥ १९१॥"
        },
        {
            "i": "1192",
            "n": 192,
            "s": "भक्त्या ग्राह्यो हृषीकेशो न धनैर्धरणीसुराः ।\nभक्त्या सम्पूजितो विष्णुः फलं धत्ते समीहितम्॥१९२॥"
        },
        {
            "i": "1193",
            "n": 193,
            "s": "जलेनापि जगन्नाथः पूजितः क्लेशनाशनः ।\nपरितोषं प्रयात्याशु तृषार्तास्तु यथा जलैः॥ १९३॥"
        },
        {
            "i": "1194",
            "n": 194,
            "s": "आसीनस्य शयानस्य तिष्ठतो ब्रजतोपि वा ।\nरमस्व पुण्डरीकाक्ष हृदये मम सर्वदा॥ १९४॥"
        },
        {
            "i": "1195",
            "n": 195,
            "s": "सर्वगश्चैव सर्वात्मा सर्वावस्थासु चाच्युत ।\nरमस्व पुण्डरीकाक्ष नृसिंह हृदये मम॥ १९५॥"
        },
        {
            "i": "1196",
            "n": 196,
            "s": "करावलम्बनं देहि श्रीकृष्ण कमलेक्षण ।\nभवपङ्कार्णवे घोरे मज्जतो मम शाश्वत (सर्वदा)॥१९६॥"
        },
        {
            "i": "1197",
            "n": 197,
            "s": "त्राहि त्राहि जगन्नाथ वासुदेवाच्युताव्यय ।\nमां समुद्धर गोविन्द दुःखसंसारसागरात्॥ १९७॥"
        },
        {
            "i": "1198",
            "n": 198,
            "s": "एतत्पुण्यं परं गुह्यं पवित्रं पापनाशनम् ।\nआयुष्यं च यशस्यं च धन्यं दुःस्वप्ननाशनम्॥ १९८॥"
        },
        {
            "i": "1199",
            "n": 199,
            "s": "कलौ पापं कियन्मात्रं हत्यास्तेयादिसम्भवम् ।\nस्मृते मनसि गोविन्दे दह्यते तूलराशिवत्॥ १९९॥"
        },
        {
            "i": "1200",
            "n": 200,
            "s": "कलौ केशवभक्तानां न भयं विद्यते क्वचित् ।\nस्मृते सङ्कीर्तिते ध्याते सङ्क्षयं याति पातकम्॥ २००॥"
        },
        {
            "i": "1201",
            "n": 201,
            "s": "अध्येतव्यमिदं शास्त्रं श्रोतव्यमनसूयया ।\nभक्तेभ्यश्च प्रदातव्यं धार्मिकेभ्यः पुनःपुनः॥ २०१॥"
        },
        {
            "i": "1202",
            "n": 202,
            "s": "अधीयाना इदं शास्त्रं विष्णोर्माहात्म्यमुत्तमम् ।\nसर्वपापविनिर्मुक्ताः प्राप्नुवन्ति परं पदम्॥२०२॥"
        },
        {
            "i": "1203",
            "n": 203,
            "s": "श्रुत्वा धर्मं विजानाति श्रुत्वा त्यजति दुर्मतिम् ।\nश्रुत्वा ज्ञानमवाप्नोति श्रुत्वा मोक्षं च गच्छति॥ २०३॥"
        },
        {
            "i": "1204",
            "n": 204,
            "s": "तस्मादिदं सदा सेव्यं श्रोतव्यं च सदैव हि ।\nकुतर्कदावदग्धेभ्यो न दातव्यं कथञ्चन॥ २०४॥"
        },
        {
            "i": "1205",
            "n": 205,
            "s": "संसारविषपानेन ये मृताः प्राणिनो भुवि ।\nअमृताय स्मृतस्तेषां कृष्णामृतमहार्णवः॥ २०५॥"
        },
        {
            "i": "1206",
            "n": 206,
            "s": "क्लिन्नं पादोदकेनैव यस्य नित्यं कलेवरम् ।\nतीर्थकोटिसहस्रैस्तु स्नातो भवति प्रत्यहम्॥ २०६॥"
        },
        {
            "i": "1207",
            "n": 207,
            "s": "तीर्थकोटिसहस्रैस्तु सेवितैः किं प्रयोजनम् ।\nतोयं यदि पिबेन्नित्यं शालग्रामशिलाच्युतम्॥ २०७॥"
        },
        {
            "i": "1208",
            "n": 208,
            "s": "शालग्रामशिलास्पर्शं ये कुर्वन्ति दिनेदिने ।\nवाञ्छन्ति करसंस्पर्शं तेषां देवाः सवासवाः॥ २०८॥"
        },
        {
            "i": "1209",
            "n": 209,
            "s": "दुःसहो नारको वह्निर्दुःसहा यमकिङ्कराः ।\nविषमश्चान्तकपथः प्रेतत्वं चातिदारुणम्॥ २०९॥"
        },
        {
            "i": "1210",
            "n": 210,
            "s": "सञ्चित्य मनसाप्येवं पातकाद्विनिवर्तयेत् ।\nस्मरणं कीर्तनं विष्णोः सदैव न परित्यजेत्॥ २१०॥"
        },
        {
            "i": "1211",
            "n": 211,
            "s": "अच्युतानन्तगोविन्दनामोच्चारणभेषजात् ।\nनश्यन्ति सकला रोगाः सत्यं सत्यं वदाम्यहम्॥ २११॥"
        },
        {
            "i": "1212",
            "n": 212,
            "s": "सत्यं सत्यं पुनः सत्यमुद्धृत्य भुजमुच्यते ।\nवेदशास्त्रात्परं नास्ति न दैवं केशवात् परम्॥ २१२॥"
        },
        {
            "i": "1213",
            "n": 213,
            "s": "सकृदुच्चारितं येन हरिरित्यक्षरद्वयम् ।\nबद्धः परिकरस्तेन मोक्षाय गमनं प्रति॥ २१३॥"
        },
        {
            "i": "1214",
            "n": 214,
            "s": "एवं ब्रह्मादयो देवा ऋषयश्च तपोधनाः ।\nकीर्तयन्ति सुरश्रेष्ठं देवं नारायणं प्रभुम्॥ २१४॥"
        },
        {
            "i": "1215",
            "n": 215,
            "s": "किं तस्य दानैः किं तीर्थैः किं तपोभिः किमध्वरैः ।\nयो नित्यं ध्यायते देवं नारायणमनन्यधीः॥ २१५॥"
        },
        {
            "i": "1216",
            "n": 216,
            "s": "नित्योत्सवो भवत्तेषां नित्यश्रीर्नित्यमङ्गलम् ।\nयेषां हृदिस्थो भगवान् मङ्गलायतनं हरिः॥ २१६॥"
        },
        {
            "i": "1217",
            "n": 217,
            "s": "जीवंश्चतुर्दशादूर्ध्वं पुरुषो नियमेन तु ।\nस्त्री वाप्यनूनदशकं देहं मानुषमार्जयेत्॥ २१७॥"
        },
        {
            "i": "1218",
            "n": 218,
            "s": "चतुर्दशोर्ध्वजीवीनि संसारश्चादिवर्जितः ।\nअतोवित्वा परं देवं मोक्षाशा का महामुने॥ २१८॥"
        },
        {
            "i": "1219",
            "n": 219,
            "s": "आचतुदर्शमाद्वर्षात् कर्माणि नियमेन तु ।\nदशावराणां देहानां कारणानि करोत्ययम् ।\nअतः कर्मक्षयान्मुक्तिः कुत एव भविष्यति॥ २१९॥"
        },
        {
            "i": "1220",
            "n": 220,
            "s": "समानां विषमा पूजा विषमाणां समा तथा ।\nक्रियते येन देवोपि स्वपदाद्भ्रश्यते हि सः॥ २२०॥"
        },
        {
            "i": "1221",
            "n": 221,
            "s": "(इति पाद्मे)\nवित्तं बन्धुर्वयः कर्म विद्या चैव तु पञ्चमी ।\nएतानि मान्यस्थानानि गरीयो ह्युत्तरोत्तरम्॥ २२१॥"
        },
        {
            "i": "1222",
            "n": 222,
            "s": "गुणानुसारिणीं पूजां समां दृष्टिं च यो नरः ।\nसर्वभूतेषु कुरुते तस्य विष्णुः प्रसीदति॥ २२२॥"
        },
        {
            "i": "1223",
            "n": 223,
            "s": "यथा सुहृत्सु कर्तव्यं पितृमातृसुतेषु च ।\nतथा करोति पूजादि समबुदि्धः स उच्यते॥ २२३॥"
        },
        {
            "i": "1224",
            "n": 224,
            "s": "तिर्यक्पुण्ड्रं न कुर्वीत सम्प्राप्ते मरणेपि वा ।\nन चान्यन्नाम विब्रूयात् परान्नारायणादृते॥ २२४॥"
        },
        {
            "i": "1225",
            "n": 225,
            "s": "नैवेद्यशेषं देवस्य यो भुनक्ति दिने दिने ।\nसिक्थे सिक्थे भवेत्पुण्यं चान्द्रायणशताधिकम्॥ २२५॥"
        },
        {
            "i": "1226",
            "n": 226,
            "s": "ऊर्ध्वपुण्ड्रमृजुं सौम्यं ललाटे यस्य दृश्यते ।\nस चण्डालोपि शुद्धात्मा पूज्य एव न संशयः॥ २२६॥"
        },
        {
            "i": "1227",
            "n": 227,
            "s": "अशुचिर्वाप्यनाचारो मनसा पापमाचरन् ।\nशुचिरेव भवेन्नित्यमूर्ध्वपुण्ड्राङ्कितो नरः॥ २२७॥"
        },
        {
            "i": "1228",
            "n": 228,
            "s": "ऊर्ध्वपुण्ड्रविहीनस्य श्मशानसदृशं मुखम् ।\nअवलोक्य मुखं तेषामादित्यमवलोकयेत्॥ २२८॥"
        },
        {
            "i": "1229",
            "n": 229,
            "s": "यज्ञो दानं तपश्चैव स्वाध्यायः पितृतर्पणम् ।\nव्यर्थं भवति तत्सर्वमूर्ध्वपुण्ड्रं विना कृतम्॥ २२९॥"
        },
        {
            "i": "1230",
            "n": 230,
            "s": "गोपीचन्दनलिप्ताङ्गो यं यं पश्यति चक्षुषा ।\nतं तं शुद्धं विजानीयान्नात्र कार्या विचारणा॥ २३०॥"
        },
        {
            "i": "1231",
            "n": 231,
            "s": "आस्फोटयन्ति पितरः प्रनृत्यन्ति पितामहाः ।\nवैष्णवोस्मत्कुले जातः स नः सन्तारयिष्यति॥ २३१॥"
        },
        {
            "i": "1232",
            "n": 232,
            "s": "जीवितं विष्णुभक्तस्य वरं पञ्चदिनान्यपि ।\nन तु कल्पसहस्रैस्तु भक्तिहीनस्य केशवे॥ २३२॥"
        },
        {
            "i": "1233",
            "n": 233,
            "s": "किं तेन जातमात्रेण भूभारेणान्नशत्रुणा ।\nयो जातो नार्चयेद्विष्णुं न स्मरेन्नापि कीर्तयेत्॥ २३३॥"
        },
        {
            "i": "1234",
            "n": 234,
            "s": "यो ददाति द्विजातिभ्यश्चन्दनं गोपिमर्दितम् ।\nअपि सर्षपमात्रेण पुनात्यासप्तमं कुलम्॥ २३४॥"
        },
        {
            "i": "1235",
            "n": 235,
            "s": "ज्ञानी च कर्माणि सदोदितानि कुर्यादकामः सततं भवेत॥ २३५॥"
        },
        {
            "i": "1236",
            "n": 236,
            "s": "अतीतानागतज्ञानी त्रैलोक्योद्धरणक्षमः ।\nएतादृशोपि नाचारं श्रौतं स्मार्तं परित्यजेत्॥ २३६॥"
        },
        {
            "i": "1237",
            "n": 237,
            "s": "''यदेव विद्यया करोति श्रद्धयोपनिषदा तदेव वीर्यवत्तरं भवति'''॥ २३७॥"
        },
        {
            "i": "1238",
            "n": 238,
            "s": "''कुर्वन्नेवेह कर्माणि जिजीविषेच्छतं समाः ।\nएवं त्वयि नान्यथेतोस्ति न कर्म लिप्यते नरे'''॥ २३८॥"
        },
        {
            "i": "1239",
            "n": 239,
            "s": "आचारश्चैव साधूनामात्मनस्तुष्टिरेव च ।\nवेदप्रणिहितो धर्मो ह्यधर्मस्तद्विपर्ययः॥ २३९॥"
        },
        {
            "i": "1240",
            "n": 240,
            "s": "निष्कामं ज्ञानपूर्वं तु निवृत्तमिह चोच्यते ।\nनिवृत्तं सेवमानस्तु ब्रह्माभ्येति सनातनम्॥ २४०॥"
        },
        {
            "i": "1241",
            "n": 241,
            "s": "श्रीमदानन्दतीर्थार्यसहस्रकिरणोत्थिता ।\nगोततिः सततं सेव्या गीर्वाणैः सिदि्धदा भवेत्॥ २४१॥"
        },
        {
            "i": "1242",
            "n": 242,
            "s": "यस्य त्रीण्युदितानि वेदवचने रूपाणि दिव्यान्यलं\nब तद्दर्शतमित्थमेव निहितं देवस्य भर्गो महत् ।\nवायो रामवचोनयं प्रथमकं पृक्षो द्वितीयं वपु-\nर्मध्वो यत्तु तृतीयमेतदमुना ग्रन्थः कृतः केशवे॥२४२॥"
        },
        {
            "i": "1243",
            "n": 243,
            "s": "यः सर्वगुणसम्पूर्णः सर्वदोषविवर्जितः ।\nप्रीयतां प्रीत एवालं विष्णुर्मे परमः सुहृत्॥ २४३॥"
        }
    ]
}