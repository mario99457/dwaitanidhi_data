{
  "1001": "श्रीमन्तं विट्ठलं नत्वा पूर्णबोधेष्टदैवतम् ।\nश्रीमध्वविजयव्याख्यादीपमुद्बोधयाम्यहम् ।।\nश्रीमन्नारायणपरमानुग्रहपात्रभूतस्य सकलसुरगुरोः श्रीमुख्यप्राणस्यावतारलीलां वर्णयितुकामा नारायणपण्डिताचार्याः शिष्टाचारपरंपराप्राप्तमखिलेष्टसाधनमिष्टदेवतानमस्कार- रूपं मङ्गलं कृत्वा सन्निहितशिष्यशिक्षार्थं ग्रन्थादौ निबध्नन्ति ।। कान्तायेति ।। कान्ताय रमणीयाय । कल्याणाः शोभनाः ये गुणाः ज्ञानानन्दबलैश्वर्यादिशुभधर्माः तेषां एकं मुख्यं यद्धाम मन्दिरम् तस्मै । निरतिशयगुणानां मुख्याश्रयायेत्यर्थः गुणैकदेहायेत्यपि । दिवोऽन्तरिक्षस्य नाथो द्युनाथः । ‘दिव उत्’ इत्युत् । नवो नूतनो यो द्युनाथः सूर्यः उद्यदादित्य इति यावत् । तेन प्रतिमा समाना प्रभा यस्य तस्मै । ‘प्रख्यः प्रकाशः प्रतिमः प्रकारस्तुल्यस्समः सन्निभ इत्यभिन्नाः’ इति हलः । अखिलस्य समस्तजगतः कारणाय कारणभूताय । अखिलस्य जगत्सम्बन्धिसृष्ट्याद्यष्टकस्य कारणायेति वा । श्रयन्ते ब्रह्मादय एनामिति श्रीर्लक्ष्मीः,तस्याः प्राणनाथाय भर्त्रे । ‘रमणः प्राणाधिनाथोऽनुगः’ इति हलः । यद्वा,श्रियौ लक्ष्मीभारत्यौ,ते च प्राणो मुख्यप्राणः स च श्रीप्राणास्तेषां नाथाय,स्वामिने । अनेन गुणप्रधानभावेन परशुक्लत्रयवन्दनं च कृतं भवति । अरविरुद्धा दोषविरुद्धाः नारा गुणाः नैकधेत्यादिवन्न समासत्वात् ‘नलोपो नञ’ इति नञ एव लोपविधानान्न नलोपः । अत एव ‘तस्मान्नुडचि’ इति न नुट् । नाराणामयनमाश्रयस्तस्मै । ‘आपो नारा इति प्रोक्ता आपो वै नरसूनवः । अयनं तस्य ताः पूर्वं तेन नारायणः स्मृतः’ इत्युक्तेः । नरादुत्पन्ना नारा आपस्ता अयनमाश्रयो यस्य तस्मा इति वा । पूर्वपदात्संज्ञायामगः’ इति णत्वम् । ‘नमस्करोमि, ‘नमस्पुरसोर्गत्योरिति’ सः । ‘उपपदविभक्तेः कारकविभक्तिर्बलीयसी’त्युक्तेर्नमस्करोति देवानिति प्रयोगाच्च नारायणं नमस्करोमीति भाव्यम् न नारायणायेति वाच्यमिति चेन्न‘क्रियार्थोपपदस्य च कर्मणि स्थानिनः’ इति सूत्रेणाप्रयुज्यमानस्य तुमुनः कर्मणि चतुर्थीविधानादत्र चतुर्थ्युपपत्तेः । तथा च नारायणं प्रसादयितुं नमस्करोमीत्यर्थः । अत एव, ‘नमस्कुर्मो नृसिंहाय’ ‘स्वयम्भुवे नमस्कृत्य’ इत्याद्यभियुक्तप्रयोगाः सुप्रसिद्धाः । अस्मिन् सर्गे प्रायः उपजातिवृत्तम् । ‘स्यादिन्द्रवज्रा यदि तौ जगौ गः’ । ‘उपेन्द्रवज्रा जतजास्ततो गौ’ । अनन्तोरदीरितलक्ष्मभाजौ पादौ यदीयावुपजातयस्ताः’ इत्युक्तेः । अनुप्रासप्रचुरमिदं काव्यम् ।। १ ।।\nश्रीछलारिशेषाचार्यविरचिता",
  "1002": "एवं गुणप्रधानभावेन परशुक्लत्रयवन्दनं कृत्वा कलि-मलध्वंसिनौ व्यासकृष्णौ प्रणमति अनाकुलमिति ।। येन श्रीवेदव्यासेन पालितं रक्षितं यत्पालितं,अत एव नित्यमविनाशिगोकुलं वाक्समूहः ‘कुलं कुल्ये गणे गेहे देहे जनपदेऽन्वयः’ इति हेमचन्द्रःवेद इत्यर्थः । आकुलं न भवतीत्यनाकुलं स्वरवर्णादिव्यत्या-सरहितं सदित्यर्थः । आविलो विनष्टो न भवतीत्यनाविलः आत्मा स्वरूपं यस्य तदनाविलात्म अपपाठादिना स्वरूपतिरोधानरहितं सदित्यर्थः । उल्ललास उच्चैः शुशुभे । ‘लस श्लेषणक्रीडनयोः,इत्यस्माल्लिट् । नीरं जलं ददातीति नीरदो मेघः । ‘आतोऽनुपसर्गे क’ इति कर्तरि कः ‘ततश्चातो लोप इटि च’ इत्यालोपः । तद्वन्नीला भाः कान्तिर्यस्य तस्मै ‘नीरक्षीरांबुशम्बरम्’ इत्यमरः । कृष्णाया द्रौपद्याः रमणस्य भर्तुः भीमस्य प्रियस्तस्मै । ‘कृष्णा तु द्रौपदी नीला हार क्रूरासु कथ्यते’ इति विश्वः । तस्मै प्रसिद्धाय,कृष्णाय वेदव्यासाय नमः । ‘कृष्णो नीले नले कलौ । शूद्रे काके पिके व्यासे ध्वान्तपक्षेऽर्जुने हरा’विति यादवः । यादवकृष्णपक्षे तु यत्पालितं येन श्रीकृष्णेन पालितं गोकुलं गवां समूहः नन्दगोपावासस्थानं वा । ‘व्रजन्यां गोकुलं गोष्ठं’ इति हलः । नित्यं सर्वदा अनाकुलं शत्रुभ्योऽसम्भ्रान्तं सत् । अनाविलात्म पूतनाकेश्यादिभ्योऽविनष्टस्वरूपम् सदुल्ललास सम्यग् शुशुभे । नीरदनीलभासे मेघश्यामकान्ताय,कृष्णारमणप्रियाय द्रौपदीपतिपाण्डवप्रियाय तस्मै कृष्णाय नम इति केवलप्रकृतश्लेषः ।। २ ।।",
  "1003": "श्रीमदाचार्याणां कीर्तिं वर्णयितुकामस्तां प्रति तद्वर्णनोप-युक्तज्ञानदृष्टिं याचते अपीति । त्रयाणां लोकानां समाहारस्त्रिलोकी तस्याः । ‘अकारा-न्तोत्तरपदो द्विगुस्त्रियामिष्टः’ इति स्त्रीत्वात् ‘द्विगो’रिति ङीप् । बहिरपि उल्लसन्ती शोभमाना । मुहुः पुनः पुनरपि । अन्तरे भवमान्तरम् मानसमित्यर्थः, ‘अन्तरं परिधानीये बाह्ये स्वीयेऽन्तरात्मनी’ति वैजयन्ती । तमोऽज्ञानम् हरन्ती । अत एव दिननाथदीप्तिं सूर्यप्रकाशंजयन्ती अतिशयानामध्वस्य कीर्तिर्नोऽस्मभ्यम् । विशदां निर्मलाम् । दृशं ज्ञानदृष्टिंदिश्यात् प्रदिशतु । दिश अतिसर्जने आशीर्लिङ् । सूर्यदीप्तिस्त्रिलोक्या बहिर्न भाति । नाप्यान्तरं तमो हरति । नैवं मध्वकीर्तिरिति दिननाथदीप्तिं जयन्ती इत्युक्तमिति भावः । व्यतिरेकः ।। ३ ।।",
  "1004": "स्वपितॄन् त्रिविक्रमपण्डिताचार्यान् प्रणमति तम इति ।। लोको जनः । ‘लोकस्तु भुवने जने’ इत्यमरः । येषां त्रिविक्रमाचार्याणामास्यं मुखं यदास्यं,तदेव शीतांशुः शीतकिरणश्चन्द्रःतस्माद्भवतीति तेन । तमोऽज्ञानं नुदतीति तमोनुत्तेन, ‘क्विप् च’ इति कर्तरि क्विप्अज्ञाननाशकेनेत्यर्थः । तत्त्वं श्रीविष्ण्वादिचराचरतत्त्वं प्रदीप-यति प्रकाशयतीति तत्त्वप्रदीपः । श्रीमदाचार्यकृतब्रह्मसूत्रभाष्यव्याख्यानरूप तत्त्वप्रदीपिका-ख्यो ग्रन्थः । स एवाकृतिः स्वरूपं यस्य स तत्त्वप्रदीपाकृतिः स चासौ गोगणो वाक्समूहश्च तेन । आनन्दः सन्तोषः तं अवाप । आप्लृ व्याप्तौ लिट् । वर्यान् उत्तमान् । त्रिविक्रमाश्च ते आर्याश्च त्रिविक्रमार्यास्तान् । त्रिविक्रमाख्यगुरूनित्यर्थः । प्रणमामि नमस्करोमि । ‘उप-सर्गादसमासेऽपि णोपदेशस्य’ इति णत्वम् । अर्थान्तरे तु,शीतांशुभुवा चन्द्रादुत्पन्नेन,तमोनुदा अन्धकारनाशकेन । तत्त्वमबाधिततत्पदार्थस्वरूपं तस्मिन्,विषयसप्तमीयम् । प्रदीपवत्प्रकृष्टदीपवदाकृतिर्यस्य स तत्त्वप्रदीपाकृतिः,स चासौ गोगणो रश्मिसमूहश्च तेन । लोकश्चराचरात्मकं विश्वं यथाऽऽनन्दमाप्नुयात्तद्वद्यन्मुखादुत्पन्नेन तत्त्वप्रदीपाख्यग्रन्थेन जन आनन्दमवापतान् त्रिविक्रमपण्डिताचार्यान् नमामीत्यभिप्रायः रूपकम् ।। ४ ।।",
  "1005": "एवमिष्टदेवतागुरुवन्दनादिकं विधाय प्रयोजनाभिधानपूर्वकं चिकीर्षितं प्रतिजानीते मुकुन्देति ।। गुरुषु भक्तिर्गुरुभक्तिस्तस्या जायत इति गुरुभक्तिजा तस्यै ‘पञ्चम्यावजाता’विति डः । मुचं मोक्षं ददातीति मुकुन्दः तस्मिन् या भक्तिस्तस्यै ‘तादर्थ्ये चतुर्थी’ गुरुभक्त्यर्थमित्यर्थः । हरिभक्तेर्गुरुभक्तिजत्वञ्च ‘गुरुद्वारा प्रसादकृदहं’ ‘यस्य देवे परा भक्तिर्यथा देवे तथा गुरौ’ ‘अगम्यत्वाद्धरिस्तस्मिन्नाविष्टो मुक्तिदो भवेदि’त्यादिप्रमाणसिद्धम् । प्रयोजनान्तरञ्चाह निरन्तरेति । निर्गतमन्तरं व्यवधानं यस्याः सा निरन्तरा तस्यै । सतां सज्जनानां प्रसत्यै प्रसन्नतायै च । सकलसुरगुरुश्रीमुख्य-प्राणस्यावतारलीलावर्णनेन सन्तोऽपि सन्तुष्टा भविष्यन्ति । तत्सन्तोषश्च श्रीमुख्यप्राणानु-ग्रहविशेषद्वारा श्रीहरिभक्तिविशेषहेतुः । सा च अपरोक्षज्ञानहेतुरित्यतः सुरादिसकल-सत्प्रीत्यर्थञ्चेति भावः । विश्वगुरोः सर्वजगद्गुरोः श्रीमुख्यवायोः । अतिशयेन गुर्वी गरीयसी ताम् । ‘द्विवचनविभज्योपपदे तरबीयसुना’वितीयसुन् । ‘प्रियस्थिर’ इत्यादिना गुरुशब्द-स्यगरित्यादेशः । उगित्वान्ङीप् । विशुद्धां निर्दोषामवतारलीलां हनुमदादिप्रादुर्भावानां लीलां वक्ष्यामि । वच परिभाषणे ऌट् ।। ५ ।।",
  "1006": "शर्वेन्द्रादिदेवश्रेष्ठैः बत्थिेत्यादिवेदजातेन वर्णनीयामव-तारलीलामयमल्पेन वाक्येनावर्णयदिति सन्तो न कुप्यन्तीत्याशयवान् तत्कृपामर्थयते । तामिति ।। शर्वेन्द्रौ रुद्रेन्द्रौ पूर्वौ आदी येषां तैः । कर्तरि तृतीया । मन्त्रवर्णैः बत्थिेत्यादिवेदैः । करणे तृतीया । ‘कर्तृकरणयोस्तृतीये’त्यनुशासनात् । अनुवर्णनीयां अनुवर्णयितुं योग्याम् अवतारलीलां वक्तुं काम इच्छा यस्य तस्मिन् । मन्दा अल्पा बुद्धिर्यस्य तस्मिन् । अत एव संक्षिप्नु संक्षेपशीलं वाक्यं यस्य तस्मिन् । ‘त्रसिगृधिधृषिक्षिपेः क्नुः’ इति सम्पूर्वात्क्षिपेस्ताच्छील्ये क्नुः प्रत्ययः । मयि । गुणैः महत्त्वदयालुत्वादिगुणैराढ्याः सम्पन्नास्सन्तो महान्तः करुणां दयां क्रियासुः कुर्वन्तु । डुकृञ् करणे लिङ् ।। ६ ।।",
  "1007": "सर्वचेष्टकस्य वायोरवतारलीलायाः साकल्येन वर्णयितुम-शक्यत्वान्मनोविशुद्ध्यर्थत्वेन वेदगणप्रतिपादितचरित्राणामनुवादमात्रं लेशतः क्रियत इत्याह । उच्चेति ।। येन श्रीमुख्यप्राणेन उच्चाः महापर्वतोद्धरणाद्याः ताश्च अवचाः अल्पतृणाद्युद्ध-रणाद्यास्ताश्च,उच्चावचाः मयूरव्यंसकादिवत्समासः । समस्तचेष्टाः समस्तप्राणिनां व्यापाराः स्युरिति शेषः । कारकाणां प्रयोगे तु क्रियाभावेऽस्ति तिष्ठतीऽति वचनान्नाध्याहारो दोषः । सर्वेषां जीवानां देहेन्द्रियनियमनार्थं सर्वजीवान्तर्गतेन येन मुख्यप्राणेन सर्वचेष्टा भवन्तीत्यर्थः । तत्रैवं सर्वप्रवर्तकस्य चरितेषु किं चरितं किं कर्म चित्रम्इदं चित्रमिति निवेद्यं निवेदयितुं शक्यं वर्णयितुं शक्यमित्यर्थः । तत्कृतानां सर्वेषामपि चरितानां चित्रत्वादिदं चित्रमिति विशिष्य वर्णयितुमशक्यमिति भावः । तर्हि न वर्णनीयमित्याशयेन शङ्कते । किन्त्विति ।। उत्तरमाह उत्तमेत्यादिना । उत्तमः श्लोकः कीर्तिर्येषां तेषु शिखामणय इव चूडायाः रत्नानीव तेषां । ‘पद्ये यशसि च श्लोक’ इत्यमरः । श्रीहरिभक्तानां मध्येऽत्युत्तमानामित्यर्थः । चरितानुवादः चरित्राणामनुवर्णनम् ‘भाव’ इति सूत्रेण भावार्थे घञ् । मनोविशुद्ध्यै तादर्थ्ये चतुर्थी,चित्तशुद्ध्यर्थमित्यर्थः । स्यादिति योज्यम् ।। ७ ।।",
  "1008": "यथा कश्चिन्मालाकारोऽनर्घरत्नानि दृष्ट्वा सम्भ्रान्तः सन् तद्ग्रथने आनुपूर्वीं विहाय पूर्वापरीकारादिकं कुर्यात्,तद्वत् अहमपि स्वतो मन्दबुद्धिः सन् अनेकश्रुतिप्रतिपादितश्रीमुख्यप्राणस्य चरिताख्यरत्नानि दृष्ट्वा सम्भ्रान्तः सन् तद्वर्णनविषये यदि पूर्वापरीकारादिकं कुर्यां तदा महान्तोऽनुकम्पया तत्क्षाम्यन्त्वित्याशयवानाह मालेति ।। महान्तः सज्जनाः तस्य वायोः यानि चरितानि कर्माणि तानीति आख्या नाम येषां तानि तथोक्तानि तानि च तानि रत्नानि च तैः । करोतीति कृत् मालायाः कृत् तस्य । ‘क्किप् च’ इति कर्तरि क्विपि‘ह्रस्वस्य पिति कृति तुक्’ इति तुक् । दृष्टिर्दर्शनं ‘स्त्रियां क्तिन्’,इति भावे क्तिन् । सूक्ष्मा च सा दृष्टिश्च न विद्यते सूक्ष्मदृष्टिः साकल्येन सर्वार्थविषयकज्ञानं यस्य तस्य । सकुतूहलस्य ससंभ्रमस्य मे मम । पूर्वस्य पूर्वं वर्णनीयस्य चरित्रस्य अपरीकारः अपरीकरणं पश्चाद्वर्णनमित्यर्थः । अथ अथवा अपरं वा पश्चाद्वर्णनीयस्यादितो वर्णनं वेत्यर्थः । मुहुः पुनः पुनः क्षाम्यन्तु । ‘क्षमूष् सहने’ लोट् । हर्षद्योतकं हन्तेत्येतत् ‘हन्त हर्षेऽनुकम्पायां’ इत्यमरः । पूर्वापरीकारकरणादौ निमित्तमुक्तमसूक्ष्मदृष्टेरिति,असूक्ष्मदृष्टित्वेऽपि सम्यग् विमर्शेन पूर्वापरीकारादिकं परिहर्तुं शक्यत इत्यत उक्तं सकुतूहलस्येति । सकुतूहलस्य न विचारावसर इति भावः । रूपकम् ।। ८ ।।",
  "1009": "वायोरवतारलीलां वक्ष्यामीत्युक्तं तत्र हनुमदवतारस्य प्राथमिकत्वात्तत्प्रादुर्भावकथनपूर्वकं तल्लीलां वक्तुमारभते । श्रीवल्लभेत्यादिना ।। प्राणिनां जीवानां गणः समूहस्तस्य प्रणेता प्रेरकः । प्राणिगणस्येति कर्मणः शेषत्वविवक्षायां तृजन्तेन प्रणेतृशब्देन ‘षष्ठी’ति षष्ठीतत्पुरुषः । ‘कर्तृकर्मणोः कृती’ति कृल्लक्षणषष्ट्यास्तृजकाभ्यां कर्तरि चे’ति षष्ठीसमासप्रतिषेधात् । सतां गुरुः हितोपदेष्टा । प्राणेश्वरः सर्वजीवाधीश्वरः । ‘प्राणस्तु प्रणवे जीवे जीविते परमात्मनि’ इति यादवः । सुरेन्द्राणां सुरश्रेष्ठानां रुद्रादीनां याञ्चा हे स्वामिन्भुव्यवतीर्य राक्षससंहारं कुर्विति प्रार्थना तया सहिता ससुरेन्द्रयाञ्चा ताम्। त्रिलोक्य•म् । अतिशयेन सम्भाव्या सम्भाव्यतमा तां ‘अतिशायने तमबिष्ठना’विति तमप् । श्रीवल्लभाज्ञां श्रीकान्ताज्ञां सम्भाव्य आदृत्य केसरिणः केसरिनाम्नो वानरस्य गृहे भार्यायाम् अञ्जनादेव्यां ‘जाया च गृहिणी गृहम्’ इति हलः । अभूत् मुख्यवायुना अनुग्रहपूर्वकमञ्जनायाः स्पर्शनमात्रात्प्रादुर्भूतः । ‘तीर्थविघ्नकरं दुष्टगजं हत्वा प्रतोषिताः । भारद्वाजादयो धन्यं पुत्रं केसरिणो ददुः’ ।। इति वचनान्मुनीनां वरादेव केसरिपुत्रत्वं प्राणो भेज इत्यतः केसरिपुत्रत्त्वमौपचारिकम् ।। ९ ।।",
  "1010": "तस्य हनुमच्छब्दवाच्यत्वे निमित्तमाह । य इति ।। ये ये गुणानाम गुणशब्दवाच्याः जगत्प्रसिद्धाः लोकेषु प्रसिद्धाः । ‘इन्द्रे शौर्यं बलं वायौ कान्तिश्चन्द्रमसि क्षमा पृथिव्याम्’ इत्यादिप्रकारेण तत्र तत्र प्रख्याता इत्यर्थः । यद्वा नामेत्यव्ययं प्रसिद्धार्थे वर्तते ‘सिद्धिरुत्पत्तिर्ज्ञप्तिर्वा’ इत्युक्तेः प्रसिद्धशब्दः प्रमित इत्यर्थे वर्तते । तथा च जगत्प्रसिद्धाः इन्द्रादिलोकेषु प्रमिताः ये ये गुणा नाम गुणा इति प्रसिद्धा इति वातेषु तेषु गुणत्वेन प्रसिद्धेषु यं केसरिपुत्रं कवयो निदर्शयन्ति स्म,दृष्टान्तमकुर्वन् । ‘लट् स्म’ इति भूतार्थे लट्, ‘दृशिर् प्रेक्षणे’ लट् । साक्षात् निरुपचारेण । महान्तो ये भागवता भगवद्भक्तास्तेषु प्रबर्हः श्रेष्ठस्तम् । ‘मुख्यं पुरोगं प्रवरं प्रबर्हम्’ इति हलः । श्रीमन्तं कान्तिमन्तमेनं केसरिपुत्रं हनुमन्तं हनुमच्छब्दवाच्यमाहुर्वदन्ति । ब्रूञ् व्यक्तायां वाचि लट् । ‘ब्रुवः पञ्चानामादित आहो ब्रुवः’ इत्याहादेशः । ‘हनुशब्दो ज्ञानवाची’ इति वचनात् ज्ञानवाचिहनुशब्दोपलक्षितसकलगुणवत्त्वात् हनुमानिति जगत्प्रसिद्धोऽभूदिति भावः ।। १० ।।",
  "1011": "तृतीयावतारलीलां सप्रपञ्चं विवक्षुः आद्यावतारलीलां संक्षेपेण तावद्वक्तुमारभते कर्माणीत्यादिना ।। परमाणि च तानि अद्भुतानि च अत्याश्चर्याणीत्यर्थः । देवानां सम्बन्धिन्यो दैव्याः तासु दैवीषु सभासु सभाजितानि मानितानि कर्माणि ‘राहुनिग्रहः,सूर्यरथेन सह महामेरुपरिवर्तनमित्यादिकर्माणि’ कुर्वन् । सुग्रीवमित्रं सुग्रीवस्यानिमित्तोपकारी स हनुमान् जगत्पवित्रं जगति शुद्धं पूञः ‘संज्ञाया’मिति करणेऽर्थे इत्रच् । निर्दोषमित्यर्थः । राम इति तनुः स्वरूपं यस्य तं रमापतिं श्रीरामं ददर्श । सीतान्वेषणव्याजेन ऋष्यमूकगिरिं प्रत्यागतं श्रीरामं तत्र ददर्शेति भावः ।। ११ ।।",
  "1012": "दृष्ट्वा च प्रणतं हनुमन्तं श्रीराम उत्थापितवानित्याह । पादेति ।। तदा महती या भक्तिः सैव भरो भारः तेन अभिनुन्नः अभितः प्रेरितः । महतीशब्दस्य ‘पुंवत्कर्मधारये’ति पुंवद्भावे ‘आन्महत’ इति आत्वम् । ‘भरोऽति-शयभारयो’रिति वैजयन्ती । अत एव पादावरविन्दे इव कमले इव तयोः प्रणतः हरीन्द्रः कपीन्द्रः स हनुमान्,पुरा आदिकाले अनति चेष्टत इति पुराणस्तेन पूरुषेण श्रीरामेण । ‘पुरुषाः पूरुषा नराः’ इत्यमरः । पद्मस्य यदुदरमन्तर्भागः तद्वत्सुन्दरौ रमणीयौ ताभ्यां दोर्भ्यां हस्ताभ्यांअग्राहि गृहीत उत्थापित इति यावत् । यथा महाभारमुद्वहन्न-शक्तत्वात्पतन् कश्चित्केनचिदाशु गृह्यते तद्वदिति श्लेषाभिप्रायः । उपमा ।। १२ ।।",
  "1013": "स्वबलपरीक्षार्थं सुग्रीवप्रदर्शितसप्तसालविदारकेण स्वमित्र सुग्रीवप्रीत्यर्थं वालिनिग्रहं कृतवता श्रीरामेण सीतान्वेषणार्थं हनुमान् प्रेषित इत्याह । अदार्येति ।। अदार्याणां श्रीरामेतरैर्दारयितुमनर्हाणां सालानां सालवृक्षाणां आवलेर्दारणं विदारणं येन तेन । इन्द्रात्प्रभव उत्पत्तिर्यस्येति इन्द्रप्रभवः । प्रभवतीति प्रभवः पचाद्यच् । इन्द्रात्प्रभव इति वा । व्यापादितः संहृत इन्द्रप्रभवो वाली येन तेन । अत एव निकामं नितरां,प्रद्योतनस्य सूर्यस्यापत्यं पुमान् प्राद्योतनिः सुग्रीवस्तस्य प्रीतेः कृत् करोतीति कृत् तेन । द्वेष्टीति द्विट् ‘सत्सूद्विष’ इत्यादिना कर्तरि क्विप् । मधोः मधुनामकदैत्यस्य द्विट् शत्रुः तेन । ‘शत्रुः सपत्नो भ्रातृव्यः प्रत्यनीको द्विषन्मत’ इति हलः । तेन श्रीरामेण वीरः स हनुमान् सन्दिदिशेसीतान्वेषणार्थं सम्प्रेषितः । दिश अतिसर्जने कर्मणि लिट् ।। १३ ।।",
  "1014": "सीतान्वेषणार्थं लङ्कां प्रति गच्छन्तं हनूमन्तं श्रीरामशर-साम्येन वर्णयति । कर्णान्तमिति ।। गुणान् पराक्रमादिशुभधर्मान् गृह्णाति तच्छील इति,तेन । गुणानां ग्रहीता तेनेति वा । घटानां निर्मातुस्त्रिभुवनविधातुश्च कलहः’ इतिवच्छेष-षष्ठ्याः समासः । ‘पराक्रमे दक्षयशःप्रतापैः सौजन्यमाधुर्यनयानयैश्च । गाम्भीर्यचातुर्य-सुवीर्यधैर्यैर्हनूमतः कोऽभ्यधिकस्त्रिलोक्याम् ।। प्रजां मिमङ्क्षोरिव सागरस्य लोकान् दिधक्षोरिव पावकस्य । सर्वं जिहीर्षोरिव चान्तकस्य हनूमतः स्थास्यति कः पुरस्तात्’ ।। इत्याद्युत्तररामायणप्रसिद्धगुणान् जानता वदता वेति भावः । गुणो मौर्वी च । गुणग्रहीत्रा मौर्वीग्राहिणा । रणे युद्धे कोविदेन चतुरेण श्रीरामेण । कर्णस्यान्तः समीपं तं, ‘अन्तोऽस्त्यवसिते मृत्यौ स्वरूपे निश्चयेऽन्तिक’ इति वैजयन्तीआनीय मौर्वीकर्षको रामः यथा मौर्वीं कर्णान्तमाकृष्य बाणं मुञ्चति तद्वत्सीतां प्रति रहसि वक्तव्यमभिज्ञारूपं प्रमेयमङ्गुलीयप्रदानपूर्वकं वक्तुं कर्णान्तिकमानीयेति भावः । रामेण मुक्तः प्रेषित इति भावः । स्फुरन् शोभमानः । सत्सु पक्षपातः स्वीयताग्रहः सत्पक्षपातः सोऽस्यास्तीति तथोक्तः । शरोऽपि सत्पक्षेण शोभनपतत्रेण पातो गमनं तद्वान् । असौ हनुमान् । अग्रयः ‘आर्जवनिशितत्वादिगुणयुक्तत्वेन श्रेष्ठः’ । प्रदरः श्रीरामशरो यथा तद्वत्वैरिभयङ्करः रावणादिशत्रुभयङ्करः । भयशब्दोपपदात् कृञः कर्तरि ‘मेघर्तिभयेषु कृञ’ इति खशि ‘अरुर्द्विषदजन्तस्य मुम्’ इति मुम् । अभूत् । श्लिष्टविशेषणोपमा ।। १४ ।।",
  "1015": "लङ्कां प्रविश्य रामान्तिकमागतं हनुमन्तं मेघसाम्येन वर्णयति । गोभिरिति ।। गोभिः वाग्भिः । सीताया रूपं रूपसीता । ‘राजदन्तादिषु परम्’ इति पूर्वप्रयोगार्हस्यापि सीताशब्दस्य परनिपातः। समानन्दिता सन्तोषिता रूपसीता येन सः । यद्वा समानन्दितं रूपं यस्याः तादृशी सीता येन सः । अथवा । रूपेण शब्देन सीतारूपसीताशब्दमात्रेण सीतेत्यर्थः सीताप्रतिकृतिरिति यावत् । रूपं स्वभावे सौन्दर्ये नामके पशुशब्दयो’रिति विश्वः । समानन्दिता रूपसीता शब्दमात्रेण सीताशब्दवाच्या येन स इति वा । स्वस्य वह्निः स्ववह्निः स्वपुच्छवह्निरित्यर्थः । तेन निर्दग्धः पलाशिराशिः पलं मांसमश्नन्ति तच्छीला इति पलाशिनो राक्षसाः तेषां राशिः समूहो येन सः ‘पलं पिशितमामिष’मिति हलः । असौ हनूमान् नववारिद इव नूतनमेघ इव हनूमन्नववारिदः ‘उपमितं व्याघ्रादिभिः सामान्याप्रयोग’ इति उपमानोत्तरपदसमासः । तीर्णः उत्तीर्णः,अम्बुधिः समुद्रो येन सःतथा सन् विष्णुपदे श्रीरामस्य पादस्तस्मिन् ननाम नमश्चकार ।। यथा कश्चिन्मेघो गोभिर्जलैः समानन्दितं रूपं स्वरूपं यासां ताः,सीताः सस्यानि येन सः । ‘सीता सस्ये हलाध्वनि’ इति वैजयन्ती । स्ववह्निः स्वीयविद्युद्वह्निस्तेन निर्दग्धः पलाशिराशिर्वृक्षसमूहो येन स तथा सन् ‘अनोकहः कुटः सालः पलाशी द्रुद्रुमागमा’ इत्यमरः । तीर्णाम्बुधिर्वायुवशादुत्तीर्णसमुद्रः सन्विष्णुपदे आकाशे ‘वियद्विष्णुपदं वा\nतु’ इत्यमरःनमेत् तत्र लीनो भवेत्तद्वदिति श्लेषाभिप्रायः । अहो\nआश्चर्यं हनुमच्चरितमित्यर्थः । उपमा ।। १५ ।।",
  "1016": "रावणनिग्रहार्थं श्रीराममुदूह्य लङ्कां प्रति गच्छन्तं हनुमन्तं वर्णयति । अपक्षेति ।। पक्षाभ्यां पतत्राभ्यां पतति तच्छील इति पक्षपाती स न भवतीत्यपक्षपाती । पक्षपातो वात्सल्यमस्यास्तीति पक्षपाती सत्सु तत्तद्योग्यतानुसारेण वृत्तेः पक्षपाती न भवतीत्यपक्षपातीति वा । पुरुषः । गरुडस्तु पक्षाभ्यां पतति तच्छील इति पक्षपाती । भोगानां स्त्रीसम्भोगादिजनितसौख्यानां भोक्ता अनुभविता भोगभोक्ता स न भवतीत्यभोगभोक्ता । हनुमतो नैष्ठिकब्रह्मचारित्वादिति भावः । गरुडस्तु भोगभोक्ता सर्पशरीराणां भोक्ता ‘भोगो राज्ये धने सौख्ये पालनाभ्यवहारयोः । फणे देहे च सर्पाणां’ इति वैजयन्ती । असौ हनुमान् विश्वं जगत् बिभर्तीति विश्वम्भरस्तं श्रीरामम् । ‘संज्ञायां भॄतॄ’ इत्यादिना खचि ‘अरुर्द्विषदि’त्यादिना मुम् । बिभ्रत् रावणनिग्रहार्थं लङ्कां प्रति गमनसमये वहन् सन् ‘नाभ्यस्ताच्छतु’रिति नुमभावः । त्वरा वेगास्ताश्च पराक्रान्तयः पराक्रमाः,ताश्च तासु । अधिकश्चासौ राजा चाधिराजः । ‘राजाहः सखिभ्यष्टच्’ इति टच् । स्वतिभ्यामेवेति नियमात् ‘न पूजना’दिति निषेधानवकाशः । पतगानां पक्षिणामधि-राजोऽधिपतिस्तम् गरुडं जिगाय जितवान् । जि जये लिट् । एतद्धनूमतो गरुडपराभवनं त्रिलोक्यां चित्रमाश्चर्यम् । विश्वम्भरभगवद्वाहकत्वं गरुडस्याप्यस्ति तथाप्यभोगभोक्तुर-पक्षपातिनो हनुमतः भोगभोक्तुः पक्षपातिनो गरुडस्य जयः चित्रमिति भावः । विभावनाव्यतिरेकौ ।। १६ ।।",
  "1018": "यज्ञे ह्यध्वर्य्वादयो भवेयुः । अस्मिन् युद्धाख्ययज्ञे च हनूमदादयोऽध्वर्य्वादयो जाता इत्याह । जाज्वल्येति ।। स हनुमान् । पुनः पुनरतिशयेन वा ज्वलतीति जाज्वल्यमानः ‘ज्वल दीप्ताविति धातोः ‘धातोरेकाचः क्रियासमभिहारे यङ् इति पौनः पुन्ये भृशार्थे वा ‘‘यङि सन्यङो’’रिति द्वित्वे हलादिशेषे दीर्घोऽकित इत्यभ्यासदीर्घे धातुसञ्ज्ञायां कर्तरि ‘लटः शतृशानचा’विति शानचि आने मुगिति मुक् । तथा च अतिशयेन देदीप्यमान इत्यर्थः । उत्कृष्टतया ज्वलतीत्युज्ज्वलः स चासौ राघवाग्निश्च । जाज्वल्यमान उज्ज्वलराघवाग्निर्यस्मिन् तस्मिन् । सुग्रीवः सुयायजूकः शोभनयजमानो यस्मिन् तस्मिन् ‘इज्याशीलो यायजूक’ इत्यमरः । युद्धमेव मखो यज्ञस्तस्मिन् । प्रति-प्रस्थात्रा प्रतिप्रस्थातृव्यापारयुक्तेन सुमित्रातनयेन लक्ष्मणेन साकं सार्धम् अध्वर्योः सम्बन्धि आध्वर्यवं तद्य्वापारं चक्रे कृतवान् । रूपकम् ।। १८ ।।",
  "1019": "इन्द्रजिद्बद्धकपीनामुज्जीवनार्थं लङ्कां प्रति गन्धमादनपर्व-तमानयतोऽस्य रामार्चनार्थं पुष्पानयने यावान्प्रयासस्तावानपि नाभूदित्याह रामार्चन इति ।। रामस्यार्चनं पूजा तस्मिन् । तादर्थ्ये सप्तमी । रामार्चनार्थमित्यर्थः । कराभ्यां हस्ताभ्यां प्रसूनं पुष्पं नयतः आनयतः यः प्रयत्नोऽभवत् । एकेन दोष्णा हस्तेन सञ्जीवनं मृतसञ्जीवन्याख्य-मौषधमादिर्येषां तेषामाश्रय आधारः तम् । गिरीन्द्रं गन्धमादनं नयतः लङ्कां प्रत्यानयतः अस्य हनूमतः स प्रयत्नः नाभूत् न बभूव ।। १९ ।।",
  "1020": "रावणादीन् हत्वा सीतया सार्धमयोध्याभिमुखतया यान्तं श्रीराममनुजगामेत्याह— स इति ।। स हनूमान् । दारिताः संहृता अरयो रावणादिशत्रवो येन तम् । वह्नौ यः प्रवेशस्तेनाधिगता जनैर्ज्ञाता आत्मनः स्वस्य शुद्धिः पातिव्रत्यशुद्धिर्यस्यास्तया । नरदेवपुत्र्या जनकपुत्र्या सीतया । काञ्चनस्य सुवर्णस्य विकारः काञ्चनी । सा च सा माला च । ‘पुंवत्कर्मधारयजातीयदेशीयेषु’ इति पुंवद्भावः । तयेव । काञ्चनमालयेत्यादौ ‘इवेन नित्यसमासो विभक्त्यलोपश्च’ इत्यस्य ‘कचाचितौ विष्व-गिवागजौ गजौ’ इत्यादिप्रयोगान्यथानुपपत्त्या ‘मणीव रोदसी’ इत्यादिवच्छन्दोविषयत्वेन व्याख्यातत्वाद्भिन्नपदत्वं द्रष्टव्यम् । विराजितं शोभमानम् । परमं सर्वोत्तमं पुमांसं पुरुषं श्रीरामं अन्वयासीत् अनुययौ । ‘या प्रापणे’ लुङ् । उपमा ।। २० ।।",
  "1021": "अयोध्यायां च ‘श्रवणं कीर्तनं विष्णोः स्मरणं पादसेवनम् । अर्चनं वन्दनं दास्यं सख्यमात्मनिवेदनम्’ इत्युक्तनवविधसेवां,श्रीराम-मनिमिषदृग्भ्यां सदा पश्यन् चकारेत्याह— श्याममिति ।। एष हनूमान् स्मितं मन्दहासो-पेतमास्यं मुखं यस्य तत् । पृथू स्थूलौ पुष्टाविति यावत् । दीर्घौ आयतौ हस्तौ यस्य तत् । सरसि जातं सरोजं ‘सप्तभ्यां जनेर्ड’ इति डः । सरोजवत् पद्मवन्नेत्रे यस्य तत् । गजानां राजा गजराज ऐरावतस्तस्य यात्रेव यात्रा गमनं यस्य तत् । जगतो मङ्गलं यस्मात्तत् स्वविषयकश्रवणमननार्चनादिना जगतो मङ्गलप्रदमित्यर्थः जगति मङ्गलमिति वा । अयोध्याधिपतेः श्रीरामस्य वपुः शरीरं दृग्भ्यां दृष्टिभ्यां चिराद्दीर्घकाले ‘दीर्घकाले चिराच्चिर’ मिति वैजयन्ती । सिषेवे षेवृ सेवने लिट् ।। अनिमिषदृग्भ्यां तद्दर्शनपूर्वकं नवविधसेवां चकारेति भावः ।। २१ ।।",
  "1022": "राज्याभिषेकानन्तरं सीतारामाभ्यां कृतानुग्रहातिशयं वर्णयति राज्येति ।। राज्ञो भावो राज्यं तस्मिन्,भावे यक् । राजन्शब्दोऽसमासे भावकर्म-णोरर्थयोर्यकं लभते । राज्येऽभिषेकः अभिषेचनं तस्मिन् अवसिते समाप्ते सति नोऽस्मान् भजतां सेवमानानां मध्ये अतिशयेन प्रियः प्रेष्ठस्तस्मै ‘अतिशायने तमबिष्ठना’विति इष्ठन् प्रत्यये, ‘प्रियस्थिरे’त्यादिना प्रियशब्दस्य प्रादेशः । तां त्वद्गृहीतां मालां दिश प्रयच्छ । ‘दिश अतिसर्जने’ लोट् । इति रामस्य वाण्या वाचा । सीता । मणीनां रत्नानां या मञ्जुमाला मनोहरमाला सैव व्याजः छद्म तेन ‘व्याजछद्मापदेशयो’रिति वैजयन्ती ।। अत्र हनुमति दीर्घां विच्छेदरहितां करुणां दयां बबन्ध कृतवती । बधिर् बन्धने लिट् । राज्याभिषेकानन्तरं सीता मणिमञ्जुमालां गृहीत्वेमां कस्मा अस्मत्सेवकाय दद्यामिति श्रीरामं पृष्टवती । तदा श्रीरामोऽस्मत्सेवकानां मध्येऽतिशयेन प्रियाय प्रयच्छेत्यभ्यधात् । तदनुज्ञया तां मालां तादृशाय हनुमते ददौ इति भावः । कैतवापन्हुतिः ।। २२ ।।",
  "1023": "सीतया मणिमञ्जुमालाप्रदानानन्तरं श्रीरामो भाविब्रह्म-त्वाख्यं सहभोगं ददावित्याह– हृदेति ।। उरु उत्कृष्टं यत्सौहार्दं सुहृदो भावः सौहार्दमुर्वनु-ग्रहस्तस्य बिभर्तीति भृत् तेन । हृदा मनसा । ‘स्वान्तं हृन्मानसं मनः’ इत्यमरः । मौलावधि अधिमौलि । ‘अव्ययं विभक्ति’ इत्यादिना विभक्त्यर्थेऽव्ययीभावः । मस्तक इत्यर्थः । न्यस्तो निक्षिप्तस्तेन हस्तेन । दयया आर्द्रा क्लिन्ना तादृशी या दृष्टिस्तया । दयापूर्णप्रसन्न-दृष्ट्येत्यर्थः । अमृतादीषन्न्यूना अमृतकल्पा ‘ईषदसमाप्तौ कल्पप्देश्यदेशीयरौ’ इति कल्पप् । सा च सा वाक् च तया । ‘हनुमतो न प्रतिकर्तृता स्यात् स्वभावभक्तस्य निरौपधं मे । मद्भक्तौ ज्ञानपूर्तौ निरवधिकबलप्रोन्नतिस्थैर्यधैर्यस्वाभाव्याधिक्यतेजः सुमतिशमदमेष्वस्य तुल्यो न कश्चित् । शेषो रुद्रः सुपर्णोऽप्युरुगुणसमितौ नो सहस्रांशतुल्याः’ इत्यादिगुणकथनरूपामृतसदृशवाचेत्यर्थः । अत्र सर्वत्र ‘इत्थंभूतलक्षणे’ इति सूत्रेण ‘लता प्रतानोद्ग्रथितैः स केशैरधिज्यधन्वा विचचार दाव’मित्यत्रेव इत्थंभूतलक्षणे तृतीया । तथा चेत्थंभूतलक्षण इति सूत्रे इत्थंभूतलक्षणार्थस्यापि विवक्षितत्वेन वाच्यतावच्छेदकधर्मस्यापि इत्थंभूतलक्षणत्वात् । सौहार्दहृत्त्वेन,अधिमौलिन्यस्तहस्तत्वेन अमृतकल्पवाक्त्वेन च युक्त इत्यर्थः सिद्धयति । सेवाप्रसन्नः सीतान्वेषणादिसेवासन्तुष्टः श्रीरामः सह परमात्मरूपैः सार्धं भुज्यतेऽनुभूयते सुखमस्मिन्निति सहभोगस्तं सहभोगाख्यं पारमेष्ठ्यं दिदेश प्रददौ ।। २३ ।।",
  "1024": "श्रीरामराज्ये सकलभोगानां प्राणिमात्रस्यातिसौलभ्येऽपि श्रीरामपादसेवारतत्वादेव हनूमान् भोगान्नैच्छदित्याह— प्रेष्ठ इति ।। श्रीरामस्य तस्माद्धनू-मतोऽन्यपुरुषः प्रेष्ठः अतिशयेन प्रियः न बभूव । किन्तु स एव प्रियतमो बभूवेति भावः । रामस्य यद्राज्यं तस्मिन् किञ्चिच्च किञ्चिद्वस्तु च सुलभं न भवतीत्यसुलभं दुर्लभमित्यर्थः । ‘न सुदुर्भ्यां केवलाभ्यां’ इत्युक्ते‘र्लभेश्चे’ति नुमभावःन,न भवति । तथाप्यस्य रामाति-प्रियत्वेऽपि श्रीरामराज्ये सर्ववस्तूनां सौलभ्येऽपि तस्य यौ पादौ तयोर्या सेवा तस्यां रतिरासक्तिर्यस्य सः । हेतुगर्भं विशेषणमेतत् तत्पादसेवारतित्वादिति,एष हनूमान् भोगान्नैच्छत् । इषु इच्छायां लङ् । अनेन हनूमतोऽतिविरक्तत्वमुक्तं भवति । तदुपपादयति– नन्विति । सा विहितभोगसौलभ्येऽपि तेषु हेयतामतिः विरक्तिर्ननु विरक्तिर्हि ।। २४ ।।",
  "1025": "हनुमतः तत्पादसेवया रमणप्रकारं दर्शयति नम इति ।। स हनूमान् हे नाथ ते तुभ्यं नमः । ‘नमः स्वस्ती’त्यादिना चतुर्थी नमः नमः नमः । हे राम ते तुभ्यं नमः नमः नमः नमः । पुनरुक्तिर्नमस्कारे तात्पर्यद्योतनार्था । हे नाथ ते तव चरणः अरविन्दमिव तत् पुनः पुनः नमामि,इति नमन् सन् रेमे रमु क्रीडायां लिट् ।। २५ ।।",
  "1026": "श्रीरामेण हनूमति कृतानुग्रहः केनापि वर्णयितुमशक्य इत्याह–किमिति ।। यत् यस्मात् । एष रामो महीं मुञ्चन् स्वलोकगमनार्थं भुवं मुञ्चन् सन् । नित्यं यन्निषेवणं सेवा तस्मै इति तदर्थम् । हनूमता नित्यमात्मानं दर्शनार्चनादिरूपसेवया सेवयितुमित्यर्थः । अस्मै हनूमते स्वात्मानमेव ददौ । हरिप्रबर्हे वानरश्रेष्ठे ‘मुख्यं पुरोगं प्रवरं प्रबर्ह’मिति हलः । तत्र हनूमति सीतापतेः परमं उत्तमं प्रसादमनुग्रहं किं?किमिति वर्णयामः । किमाक्षेपे । एतावानिति वर्णयितुमशक्ता इत्यर्थः । ‘वर्ण वर्णाक्रियाविस्ता-रगुणवचनेषु’ लट् ।। २६ ।।",
  "1027": "स चाद्यापि श्रीरामं सेवमानो वर्तत इत्याह स्वेति ।। असौ हनूमान् इदानीं चाद्यापि भजतां सेवमानानां जनानां स्वरूपभूतानन्दः स्वानन्दः स्वरूपानन्दाविर्भावलक्षणमोक्ष इत्यर्थः । तस्य हेतुः कारणं तस्मिन् । ‘हेतुर्ना कारणं बीजं’ इत्यमरः । रामस्य या कथा सैव सुधा अमृतं तस्यांसदा मग्नः सन् श्रीराम-कथाश्रवणकीर्तनादावत्यासक्तः सन्नित्यर्थः । पतिं स्वामिनं श्रीरामं निषेवमाणः नितरां सेवमानः सन् किंपुरुषे किंपुरुषाख्यखण्डे आस्ते किल वर्तते किल । किलेत्यैतिह्ये ।। २७ ।।",
  "1028": "अथ द्वितीयावतारलीलां वक्तुमारभते- तस्यैवेत्यादिना ।। प्रीतिरस्यास्तीति प्रीतिमान् तेन । पूर्वार्जितसुकृतातिशयवत्यां कुन्त्यामनुग्रहविशेषवतेत्यर्थः । अनिलेन मुख्यप्राणेन स्पृष्टैव केवलं स्पृष्टा सती नरेन्द्रकान्ता पाण्डुभार्या ‘कान्ता वधूर्वरा युवतिरिति’ हलः । कुन्ती यं पुत्रं सुषुवे प्रसूतवती । षू प्रसवे लिट् । सन्तः बत्थिेत्यादिसूक्ताभिप्रायविदः । तत्र हि ‘पृक्षो वपु’रिति पृक्षशब्देन भीम उच्यते । ‘पृतनाक्षयकारित्वात्पृक्षो भीम उदाहृतः’ इति वचनात् । एनं भीमं तस्यैव हनूमद्रूपेणाव-तीर्णस्यैव वायोस्तदपेक्षयेत्यर्थः । द्वयोः पूरणं द्वितीयं ‘द्वेस्तीय’ इति पूरणार्थे तीयप्रत्ययः । अवतारं प्रादुर्भावं प्रवदन्ति ‘वद व्यक्तायां वाचि’ लट् । अत्र स्पृष्टैव यं सुषुव इति तात्कालिकोत्पत्तिकथनेन गर्भवासादिनिमित्तकक्लेशाभावो भीमस्य दर्शितः । हनुमदवता-रेऽप्येतदुपलक्षणम् । तत्रापि रामायणे वायोः स्पर्शमात्रादञ्जनायामवतारोक्तेः । अत एवोत्त-रत्र मध्वावतारे दशमासगर्भाभिवृद्धिनिमित्तमन्यजीवस्याधिष्ठितत्वोक्तिः ।। २८ ।।",
  "1029": "तस्य बाललीलां वर्णयति—इन्द्रेति ।। प्राक् पूर्वं कृतयुग इत्यर्थः । इन्द्रस्य यः करस्तेनाभिनुन्नं हि सम्यक् प्रेरितमेव ‘हि हेताववधारण’ इत्यमरः । इन्द्रायुधं वज्रं क्षितिं भूमिं धरन्तीति क्षितिधारिणः पर्वतास्तेषां पक्षान् पतत्राणि चिच्छेद ‘छिदिर् द्वैधीभावे’ लिट् । स भीमः जनन्याः मातुः कुन्त्याः यत्कराग्रं हस्तयोरग्रं तस्मात् पन्नः सन् पतितः सन् पद गतावित्यस्मात् ‘गत्यर्थाकर्मके’ति कर्तरि क्तप्रत्यये ‘रदाभ्यां निष्ठातोनः पूर्वस्य च दः’ इति नत्वम् । अङ्गसङ्गः शरीरसङ्गस्तस्मात् । भूभृतः शतृङ्ग-पर्वतस्य वपुः शरीरं तत् बिभेद ‘भिदिर् विदारणे’ लिट् । एतच्चित्रं आश्चर्यं हि ।। २९ ।।",
  "1030": "कौमारलीलां वर्णयति– पुरेति ।। स भीमः पुरं हस्तिनापुरं तस्मिन् मन्दा स्वल्पा लीला क्रिया यस्य सः । तथापि । ‘मन्दाः सरोगनिर्भाग्य स्वल्पा-ज्ञापटुसूर्यजाः’ इति वैजयन्ती । विहार उत्प्लवनादिरूपक्रीडा तस्मात् । अलसान् श्रमोपेतान् सर्वान् कुमारान् दुर्योधनादीन् निरीक्ष्य । प्राक् कैशोरावस्थायां वने अरण्ये प्रवृत्ताम्हताः सिंहसङ्घाः सिंहसमूहा यस्यां सा तथा तां ‘अप्रथमाविभक्त्यर्थेष्वयं समास’ इत्युक्तेः सप्तम्यर्थे बहुव्रीहिः । किशोरस्य सम्बन्धिनी कैशोरी सा च सा लीला च तां किशोराव-स्थायां सिंहैः सह कृतलीलामित्यर्थः । सु सम्यक् उत्कः उत्कण्ठायुक्तः सन् ‘उत्क उत्कण्ठितः प्रोक्तः’ इति हलः । स्मरति स्म अस्मरत् । ‘लट् स्म’ इति भूतार्थे लट् । अल्पबलैरेतैः सह विहाराच्छतृङ्गपर्वतेऽवस्थानसमये कैशोरावस्थायां सिंहैः सह विहारः समीचीनस्तादृशो विहारः कदा नु भवेदित्यभिलाषवानभूदिति भावः ।। ३० ।।",
  "1031": "अपरञ्चाद्भुतं चरित्रं वर्णयति–भुक्तञ्चेति ।। परिपन्थिदत्तं परिपन्थिभिः शत्रुभिः दुर्योधनाभिः दत्तं सूदमुखेन भक्ष्यादिषु निक्षिप्य दापितमित्यर्थः । ‘परिपन्थी परोऽसुहृत्’ इति हलः । विषं भुक्तञ्च भुक्तमपि जीर्णमभूत् । विहारादिसमये भीमबलं दृष्ट्वा भीतेन दुर्योधनेन येन केनापि प्रकारेण हन्तव्य इति स्वकीयैर्निश्चित्य सूदमुखेन दापितं विषं स्वयं विदित्वा अपि भुक्त्या जीर्णीचकारेति भावः । अतः भीमसकाशात् । विषं बिभ्रतीति विषभृतः सर्पास्तेषां गणः समूहः । विषण्णः हस्ततलेन चूर्णीकृतः । षद्लृ विशरणगत्यवसादनेष्विति धातोः क्तः । विषं जीर्णं दृष्ट्वा पुनश्चायं हन्तव्य इत्यभिप्रायेण दुर्योधनेन स्वसारथिद्वारा शयानस्य भीमस्य सर्वमर्मसु दंशनार्थं मोचितान् दंशनानन्तरमुद्बुद्धः स्वहस्ततलेन सर्पान् सारथिना सह चूर्णयामासेति भावः । स भीमः प्रमाणेन परिमित्या कोटिः कोटियोजनसङ्ख्या यस्य तस्मात् ‘प्रमाणं बोधनेयत्तामर्या-दाशास्त्रहेतुष्विति’ यादवः । कोटियोजनागाधत्वेन प्रमाणकोट्याख्यह्रदादित्यर्थः । हेलया लीलया ‘हेला लीला च कथ्यत’ इति हलः । अगात् इण् गतौ लुङ् ‘इणो गा लुङि’ इति गादेशः । हिशब्दः प्रसिद्धौ । अनन्तरञ्चायं हन्तव्य एवेति निद्रितं दृढैः पाशैर्बध्वा प्रमाणको-ट्याख्ये गङ्गायां विद्यमाने महाह्रदे दुर्योधनेन स्थापितस्ततो ह्रदात्तान् सर्वान् पाशाञ्च्छित्वा लीलया तीरमाजगामेति भावः । इदञ्चास्य चित्रं नेत्याह । नेदमिति । जीवनमुज्जीवनं ददातीति तस्मिन् ‘आतोऽनुपसर्गे क’ इति कः जगतः जीवनदे अत्र मुख्यप्राणावतारात्मके भीमे चित्रमाश्चर्यं न,न भवति । काव्यलिङ्गम् ।। ३१ ।।",
  "1032": "दुर्योधनकारितलाक्षागृहं दग्ध्वा युधिष्टिरादीनुदूह्य गच्छन्तं भीमं वर्णयति—दग्ध्वेति ।। योग उपायः स एव बलं तस्मात् ‘योगः सन्नहनोपायध्यान-सङ्गतियुक्तिषु’ इत्यमरः । पुरं लाक्षागृहं तत् दग्ध्वा तस्मात् ‘पुरं शरीरे नगरे गृहपाटलिपुत्रयो’रिति हेमचन्द्रःनिरेतीति निर्यन् निर्पूर्वादिण् गतावित्यस्मात्कर्तरि ‘लटः शतृशानचा’विति शतृप्रत्ययः । बिलद्वारेण निस्तरन्नित्यर्थः । धर्मानिव अदृष्टविशेषानिव स्वान् स्वकीयान् सहजातान् भ्रातॄन् युधिष्ठिरादीन् दधानो वहन् । ओर्भावोऽरिभावः शत्रुत्वं अत्तीत्यदः ‘असाधारण्येन व्यपदेशा भवन्तीति’ न्यायादत्रादशब्देन बहुतराहारवत्त्वाद्राक्षसो विवक्षितः । कृत्तविकृतशब्दोपपदादण् तस्य च पृषोदरादिपाठात् क्रव्यभावः कृत्तविकृत-पक्वमांसभक्षः क्रव्याद उच्यते । आममांसभक्षः क्रव्यादिति काशिका । तदेतत् क्लिष्टत्वा-दुपेक्षितम् अत्ति इत्यदः क्रव्यस्यादः इति शेषषष्ठीसमासेनोपपत्तेः । गङ्गाधर इत्यादौ एवमेव सर्वैरङ्गीकृतत्वात् इदमेव मूलकृत्सम्मतम् । अन्यथा णि आदेति स्यात् । यद्वा नामैकदेशे नामग्रहणमिति न्यायेन वेदव्यास इति वक्तव्ये व्यास इतिवत् क्रव्याद इति वक्तव्येऽद इत्युक्तिः । तथा च अदस्य क्रव्यादस्य राक्षसस्यारिभावः शत्रुत्वं तेन हिडिम्बाख्य-राक्षसहन्तृत्वेनेत्यर्थः । जगत्सु पूज्यो मान्यः स भीमः योग उपायोऽस्यास्तीति योगी स इव उपायविशेषवद्गूढपुरुष इवेत्यर्थः । स यथा कस्यचित्स्वस्वामिविद्विषः पुरं योगबलाद्दग्ध्वा निर्गच्छन् अदारिभावेन दारो विदारणं सोऽस्यास्तीति दारो ‘अत इनिठनौ’ इति इनिः । तस्य भावोऽदारिभावः विदारितत्वमित्यर्थः । न विद्यतेऽदारिभावो यस्य तेन स्वयं शत्रुभिरविदारितत्वेनेति भावः । जगत्सु पूज्यः सन् स्वस्वामिनं प्राप्नुयात्तद्वदित्यर्थः । नारायणं नारायणात्मकं व्यासं आससाद प्राप ददर्शेति यावत् । षद्लृ धातोर्लिट् । यद्वा योगः समाधिपरिपाकस्तद्वान् योगी स इव,सोऽपि जितपवनत्वात्पुरं शरीरं योगबलात्स्वसमाधि-परिपाकबलाद्दग्ध्वा स्वदेहगतवह्निना भस्मीकृत्य,निर्यन् ब्रह्मनाडीमार्गेण देहादुत्क्रम्य गच्छन् अदारिभावेन शरीरपाटनराहित्येन,पवनाभ्यासं कुर्वतां योगिनां पवनस्य मार्गसञ्चारे सति देहपाटनं भवति तद्रहितत्वेनेत्यर्थः । जगत्सु स्वर्गाद्युत्तमलोकेषु पूज्यः सन् धर्मान् मोक्षे सुखाभिवृद्धिहेतूनदृष्टविशेषान् दधानः अमुञ्चन् नारायणं स्वबिम्बभूतं परमात्मानं प्राप्नुयात् तद्वत् । हिडिम्बं निहत्यावस्थितं भीमं दृष्ट्वा पतित्वेन वरयन्तीं हिडिम्बीं ज्येष्ठस्या-विवाहादनिच्छता भीमेन प्राहयितुमाविर्भूतं व्यासं ददर्शेति भावः । उपमा ।। ३२ ।।",
  "1033": "व्यासं दृष्ट्वा किं चकारेत्यत आह– समर्प्येति ।। कृती कुशलः सर्वकार्येषु निपुण इत्यर्थः । शुद्धा सर्वदा भगवत्प्रातिकूल्यरहिता बुद्धिर्यस्य स भीमः सुष्ठु कृतानि सुकृतानि आत्मना भगवत्पूजात्वेन सम्यक्कृतानीत्यर्थः । कर्तुं योग्यानि कृत्यानि ‘विभाषाकृवृषो’ इत्यर्हार्थे क्यप् । स्वेनावश्यं कर्तव्यानीत्यर्थः । कृतानि कर्माणि ‘नपुंसके भावे क्त’ इति क्तः । भूम्ने पूर्णाय व्यासाय तावत् साकल्येन, ‘यावत्तावच्च साकल्ये’ इत्युक्तेःसमर्प्य । करिष्यमाणानि च स्वेनोत्तरत्र करिष्यमाणानि बकनिग्रहादीनि च । तस्य श्रीव्यासस्य पूजां सङ्कल्पयामास ‘कृपू’ सामर्थ्ये लिट् । अवतारमारभ्य हिडिम्बवधान्तानि स्वकृतकर्माणि व्यासाय समर्प्याथ करिष्यमाणानि बकनिग्रहादीनि च भगवत्प्रीत्यर्थक-पूजात्वेन करिष्यामीति सङ्कल्पयामासेति भावः । अत एव कृती शुद्धबुद्धिरिति विशेषणद्वयं हेतुगर्भम् ।। ३३ ।।",
  "1034": "द्रौपदीस्वयंवरं वर्णयति– विष्णोरिति ।। विष्णोः श्रीहरेः । श्रयत इति श्रित्,पदस्य पादस्य श्रित्,कर्मणि षष्ठ्याः समासः । पदमाश्रित इत्यर्थः । बकं बकासुरं सम् सम्यक् निरसितुं शीलमस्यास्तीति बकसन्निरासी, ‘सुबुक्तिः प्रादिनिवृत्यर्थे’ त्यस्य केवलप्रादिविषयत्वात् अत्र च बकपदसाहित्यात्समित्यस्य महाभाष्याविरुद्ध-त्वात्प्राद्युपपदत्वेऽपि णिनेरुपपत्तिः । प्रसिद्धश्च प्राद्युपपदत्वेऽपि णिनिः । ‘स बभूवोप-जीविनाम्’ ‘अनुयायिवर्गः’ ‘पतत्यधो धामविसारी’त्यादौ ।। राजहंसोऽपि मारितबका-ख्यपक्षिविशेषः । पक्षः सहाय एषामस्तीति पक्षिणः अन्ये पक्षिणः अन्यपक्षिणः स्वशत्रु-सहायिन इत्यर्थः । तेषां प्रकरः समूहः क्षिप्तः निराकृतः अन्यपक्षिप्रकरो येन तादृशः ‘पक्षः पार्श्वगरुत्साध्यसहायबलभित्तिषु’ इति वैजयन्ती । यद्वा क्षिप्तः निराकृतः स्वसिद्धान्त-विरुद्धान्यसिद्धान्तिनां समूहो येन सः । राजहंसोऽपि निराकृतस्वेतरकाकोलूकादिविह-गसमूहः । शोभनपक्षः श्रीकृष्णाख्यसहायो यस्य सुपक्षः शोभनसिद्धान्त इति वा,राजहंसस्तु शोभनपतत्रः । समानमेकमुदरं येषां ते सोदराः । ‘समानस्य छन्दस्यमूर्धप्रभृत्युदर्केषु’ इति सूत्रे समानस्येति योगो विभज्यते । तेन सपक्षः,साधर्म्यं,सजातीयः,इत्यादि सिद्धमिति वैयाकरणोक्तेः सोदर इत्यत्रापि समानशब्दस्य सादेशः । अथवा सहशब्दः सदृशवचनोऽस्ति ‘सदृशः सख्या ससखीति यथा,तेनायमस्वपदविग्रहो बहुव्रीहिः । तथा च सदृशमुदरं येषां ते सोदराः ‘वोपसर्जनस्येति’ सहस्य सादेशः । सोदरैः सहितः ससोदरः ‘तेन सहेति तुल्ययोग’ इति समासे पूर्ववत्सादेशः । सभ्रातृक इत्यर्थः । भीमः राजकन्यां द्रुपदकुमारीं ‘कुमारी कथिता कन्या’ इति हलः । द्रौपदीं राजहंसः राजहंसाख्यपक्षी राजहंसीमिव आदित लेभे । डुदाञ् दाने लुङ् । उपमा ।। ३४ ।।",
  "1035": "तत्र च समागतं श्रीकृष्णमानन्दयदित्याह– इन्दीवरेति ।। इन्दीवरस्य नीलोत्पलस्य श्रीः कान्तिः तां जेतुं शीलमस्यास्तीति इन्दीवरश्रीजयिनी तादृशी सुन्दराभा मनोहरकान्तिर्यस्य तम् । स्मेरं स्मितयुक्तं यदाननं तदेवेन्दुर्यस्य स तथा तम् । दयितं स्वस्यातिप्रियम् । स्वस्य मातुलो वसुदेवस्तस्यापत्यं पुमान् स्वमातुलेयस्तम् । कमलवदायते विशाले अक्षिणी यस्य तम् । ‘बहुव्रीहौ सक्थ्यक्ष्णोः स्वाङ्गात् षच्’ इति षच् । मुकुन्दं श्रीकृष्णं सुचिराय बहुकाले समभ्यनन्दत् । टु नदि समृद्धौ लङ् । द्रौपदीस्वयंवरे समागतं श्रीकृष्णं दृष्ट्वा सन्तुष्टोऽभूत् । यद्वा समभ्यनन्ददित्यन्तर्भूतण्यर्थः । तथा च द्रौपदीस्वयंवरे युद्धार्थमागतस्य राजन्यकूटस्य पराजयकर्मणा भूभारहरणार्थमवतीर्णं श्रीकृष्णं सन्तोषयामासेति भावः ।। ३५ ।।",
  "1036": "रुद्रादिवरैः सर्वैरजेयस्य जरासन्धादिराजनिकरस्य वधपूर्वकं राजसूययागश्च युधिष्ठिरेण कारित इत्याह– महागदमिति ।। स भीमः । महती गदा यस्य तम् । पृथिव्यां भूमौ । चण्डः क्रूरो रणो युद्धं यस्य तम् । बृहद्रथस्यापत्यं पुमान् तं ‘तस्यापत्यम्’ इत्यणि ‘तद्धितेष्वचामादेः’ इत्यादिवृद्धिः । जरासन्धमित्यर्थः । सुरेन्द्राज्जातः सुरेन्द्रजोऽर्जुनः गोविन्दश्च सुरेन्द्रजश्च ताभ्यां सह मंक्षु सद्यः ‘सद्यो द्राङ् मंक्षु च द्रुतम्’ इत्यमरः । निरस्य हत्वा । यद्वा महान्तो ये अगाः पर्वता वृक्षा वा ‘शैलवृक्षौ नगावगा’ वित्यमरः । महागान् द्यति खण्डयतीति महागदः ‘दो अवखण्डन’ इति धातोः अतिमहा-बलोपेतत्वेन महापर्वतादिविदारकमिति भावः । बृहन्तो रथा यस्मिन्रणे स बृहद्रथः स एव बार्हद्रथस्तं महारथगजादिचतुरङ्गसैन्ययुक्तमिति भावः । चण्डानां क्रूराणां कीचकादिभूपानां रणं युद्धं तं मंक्षु द्राक् निरस्य सकलभूपान् विजित्येति भावः । राजानं धर्मजं अत्युज्ज्वलः शास्त्रोक्ताङ्गसाकल्येनात्यन्तं शोभमानः राजसूयः राजसूयाख्ययागो यस्य तं चकार ।। ३६ ।।",
  "1037": "दुःशासनेनाकृष्टाया द्रौपद्या विकीर्णान् केशान् तद्वध-प्रतिज्ञापूर्वकं बबन्धेत्याह– दुःशासनेनेति ।। भीमः दुष्टं यथा भवति तथा शास्तीति दुःशासनः ‘शासि युधिधृषिमृषिभ्यो युज्वाच्य’ इति कर्तरि युचि ‘युवोरनाकौ’ इत्यनादेशः । तेन दुःशासनेन दुर्योधनानुजेन आकुलितान् केशेषु गृहीत्वाकर्षणेन विकीर्णान् सूक्ष्मान् अरालान् वक्रान् । ‘भुग्नमरां कुटिलमाकुञ्चितमूर्मिमत्कथितं’ इति हलः । असितान् नीलान् प्रियायाः भार्याया द्रौपद्याः केशान् । वैरमस्यास्तीति वैरी स चासौ जनश्च तस्य जिघांसया हननेच्छया दुर्योधनादिवधेच्छयेत्यर्थः । तीक्ष्णः क्रूरः कश्चित् गरुडमन्त्रचतुरः कृष्णसर्पानिव सञ्चिकाय एकीचकार बबन्धेत्यर्थः । चिञ् चयने लिट् । यथा केन-चिद्दुःशासनेन सर्पविषये दुष्टं क्रूरं शास्यतेऽनेनेति शासनं मन्त्रौषधादिरूपं यस्य तेन आकुलितान् पञ्जरादिस्थानाद्विद्रावितान् सूक्ष्मत्वादिविशेषणयुक्तान् कृष्णसर्पान् अन्यः कश्चित् गारुडचतुरः वैरिजनस्य जिघांसया स्वकीयपञ्जरादिस्थानेष्वेकीकुर्यात्तद्वदिति भावः । उपमा ।। ३७ ।।",
  "1038": "वनवासे च भीमेन किर्मीरादयो दुष्टाः निहता इत्याह—जाज्वल्येति ।। वने वने प्रतिवनं ‘नित्यवीप्सयो’रिति द्विर्भावः । सर्वेषु वनेष्वित्यर्थः । अलं सम्यक् । पुनः पुनर्ज्वलतीति जाज्वल्यमानस्तस्य । उग्रं क्रूरम् । पार्थिवानां राज्ञां सार्थं समूहं ‘सार्थनिकुरुम्बकदम्बपूगराशयः’ इति हलः । दग्धुमिच्छतीति दिधक्षंस्तस्य दग्धुमिच्छत इत्यर्थः । भविष्यद्भारतयुद्धे दुर्योधनादिपार्थिवदिधक्षया तद्युद्धं प्रतीक्षमाणस्येति भावः । वृकोदर एव भीम एवाग्निस्तस्य उरु उत्कृष्टं यत्तेजः पराक्रमस्तेन ‘तेजो बले प्रभावेऽन्ने ज्योतिष्यर्चिषि रेतसि’ इति यादवः । पुंसां पुरुषाणां भयं ददतीति भयदानि सत्त्वानि प्राणिनः ‘सत्त्वोऽस्त्री जन्तुषु क्लीबे व्यवसाये पराक्रमे’ इति वैजयन्ती । किर्मीरादयः सिंहव्याघ्रादयश्च नाशं आपुः । ‘आप्लृ व्याप्तौ’ लिट् । वने वने अलं जाज्वल्यमानस्य उग्रं कण्टकादिना दुरवगाहं पार्थिवसार्थं वृक्षसमूहं दग्धुमिच्छतो दावाग्नेः उरुतेजसा पुंसां भयङ्कराणि सिंहव्याघ्रादीनि यथा नश्येयुस्तद्वदिति श्लेषाभिप्रायः । प्रकृताप्रकृतश्लेषः शब्दशक्तिमूलध्वनिर्वा ।। ३८ ।।",
  "1039": "सौगन्धिकाहरणसमये क्रोधवशाख्यदैत्याश्च निहता इत्याह-भोगाधिकेति ।। असौ भीमः भोगा अभीष्टविषयभोगास्तैरधिका,आभोगो बलादिपूर्णता एषामस्तीत्याभोगवन्तः भोगाधिकाश्च ते आभोगवन्तश्च तान् ‘आभोगो यत्नपूर्णता’ इति वैजयन्ती । अरुणानि अक्षीणि येषां तान् स्वभावतः कोपेन वा लोहितलोचनानित्यर्थः । धरेन्द्रे गन्धमादनगिरिवरे इतस्ततः सञ्चलतः सञ्चरतः द्विजिह्वान् मत्सरिणः ‘द्विजिह्वो मत्सरी मतः’ इति हलः । अनृतवादिन इति वा । कटून् मनोवाक्कर्मभिर्निष्ठुरान् ‘रसे कटुः कट्वकार्ये त्रिषु मत्सरतीक्ष्णयोः’ इत्यमरः । मणिमन्नामकः असुरः पुरोगः श्रेष्ठो येषां तान् मणिमत्पुरोगान् बहून् क्रोधवशान् क्रोधवशाख्यासुरान् जघान । ‘हन हिंसागत्योः’लिट् । असौ दावाग्निरपि बहून् क्रोधाधीनान् । द्वे जिह्वे येषां तान् सर्पान् । भोगैः शरीरैरधिकास्ते च ते आभोगवन्तश्च बलादिना पूर्णाश्च तान् अरुणाक्षान् । धरेन्द्रे कस्मिंश्चित्पर्वते इतस्ततः सञ्चलतः । मणयो येषां सन्तीति मणिमन्तः फणाग्रेषु रत्नवन्तः सर्पविशेषास्ते पुरोगाः प्रधाना येषां तान् कटून् विषदंष्ट्रादिनातिक्रूरान् एवं भूतान् द्विजिह्वान् सर्पान् यथा नाशयेत्तद्वद्भीमोऽसुरान् जघानेति भावः । प्रकृताप्रकृतश्लेषः ।। ३९ ।।",
  "1040": "भीमेनाज्ञातवासे विराटपुर्यां कीचकाश्च निहता इत्याह—अथेति ।। प्रभवतीति प्रभवः वायोः प्रभवो वायुप्रभवः,वायूत्पन्न इत्यर्थः । यद्वा प्रभवनं प्रभवः वायोः प्रभव उत्पत्तिर्यस्य सः एष भीमः अथ वनवाससमाप्त््यनन्तरम् । अन्यो वेषो वेषान्तरं सूदवेषः तदेव भस्म तेन लीनो निगूढः भीम इति केनाप्यविदित इति भावः । क्रमः कीचकेन सह युद्धक्रमस्तेन । सुष्ठु तेजः पराक्रमो यस्य तादृशः सन् । रुद्धाः प्रतिरुद्धा अखिलाशा अखिलजनानां जयाशा येन तं षडुत्तरशतानां कीचकाख्यानां क्षत्रिय-वंशोत्पन्नानां विराटश्यालानां भूपानामतिप्रबलत्वात्तद्द्विषय जयाशा कस्यापि नाभूदिति भावः । मुखमस्यास्तीति मुखरः ‘खमुखकुञ्चेभ्यश्च’ इति मत्वर्थे रप्रत्ययः । तं\nमुखरं अविचारितभाषणमित्यर्थः । प्रचण्डमतिक्रूरं अखिलाः समस्ता ये कीचकाः कीचकाख्यनृपास्तेषामोघः समूहस्तं भस्मीचकार ददाह । डुकृञ् करणे लिट् । अग्निरपि भस्मलीनः सन् क्रमेण वायुप्रभवः वायुनोद्बोधितः सन् अत एव सुतेजाः रुद्धा अखिलाशाः समस्तदिशो येन तं मुखरं वायुवशात्सशब्दं प्रचण्डं कण्टकात्मकत्वात्क्रूरं अखिलवेणुसमूहं यथा भस्मीकुर्यात्तद्द्वदिति भावः । प्रकृताप्रकृतश्लेषः ।। ४० ।।",
  "1041": "भीमकृतं भारतयुद्धं वर्णयति– स इति ।। कृष्णप्रेरितं वर्त्म मार्गो यस्य स विजयोऽर्जुनस्तेन युक्तः सहितः । धरतीति धरः महती या हेतिरायुधं तस्या धरः महाहेतिधरः । गङ्गाधरः,भूवरः,इत्यादिवत् कर्मणः शेषत्वविवक्षायां शेषषष्ठ्या समासः । प्रधृष्यः शत्रुभिर्विनाश्यः स न भवतीत्यप्रधृष्यः स भीमः । भीष्मश्च द्विजो ब्राह्मणो द्रोणः स च तावाद्यौ येषां तैः । अतिभीषणा अतिभयङ्करा आभा कान्तिर्यस्य तम् । विपक्षा एव दुर्योधनादिशत्रव एव कक्षो वनं तं ‘कक्षो वीरुधि दोर्मूले कच्छे शुष्के वने तृण’ इति हेमचन्द्रः । क्षपयन् नाशयन् विरेजे राजृ दीप्तौ लिट् । श्लेषार्थे तु विजयो विशेषजयस्तेन युक्तः महाहेतिधरः महाज्वालाधरः ‘हेतिर्ज्वालांशुरायुधं’ इति वैजयन्ती । अप्रधृष्यः असह्यः । भीष्मा भयङ्करा ये द्विजाः पक्षिणः त आद्या येषां तैः । अतिभीषणाभं कक्षं वनं क्षपयन् कृष्णः नीलवर्णः वर्त्म स्वगतमार्गो यस्येति कृष्णवर्त्मा वह्निः यथा विरेजे तद्वदिति भावः । श्लेषः ।। ४१ ।।",
  "1042": "दुर्योधनादीन्निहत्य साम्राज्यश्रिया विरेज इत्याह—तरस्विन इति ।। बह्व्यो या हेतयः गदाद्यायुधानि ताभिर्लीला यस्य स भीमः । तरः वेगो बलं वा येषामस्तीति तरस्विनः ‘तरसी बलरंहसी’ इति वैजयन्ती । प्रोच्चलितान् स्वधर्ममार्गादुच्चलितान् । धीरा न भवन्तीत्यधीरास्तान् युद्धे धैर्यरहितानित्यर्थः । निर्दग्धो विनाशितः पक्षः सहायो येषां तान् । अतितीक्ष्णः कोपो येषां तान् । धृतराष्ट्रस्यापत्यानि पुमांसो धार्तराष्ट्रास्तान् दुर्योधनादीन् । विश्वान् सर्वान् । विनाश्य परया उत्तमया श्रिया जयश्रिया राज्यश्रिया च अभात् अशोभत ‘भा दीप्तौ’ लङ् । श्लेषार्थे तु दावाग्निरपि तरस्विनः प्रोच्चलितान् स्वनीडाच्चलितान् अधीरान् अग्निमत्प्रदेशमतिलंघ्य गन्तुमधीरान् अत एव निर्दग्धपक्षान् निर्दग्धपतत्रान् अतितीक्ष्णकोपान् धार्तराष्ट्रान् लोहितचञ्चूचरणान् पक्षिविशेषान् ‘धार्तराष्ट्रास्तु ते चञ्चुरणैर्लोहितैः सिताः’ इत्यमरः । तान् विश्वान् । बहुहेतिलीलः बहुज्वालालीलः सन् विनाश्य यथा परया श्रिया कान्त्या शोभते तद्वदित्यभिप्रायः । श्लेषः ।। ४२ ।।",
  "1043": "साम्राज्यमधिरूढो भीमः कथमराजत इत्यत आह–कृष्णेति ।। कृष्णस्यांघ्री पादौ तावेव पङ्के रुहत इति पङ्केरुहे कमले ‘हलदन्तादिति’ सप्तम्या अलुक् । तयोर्भृङ्गराज इव भ्रमरश्रेष्ठ इव कृष्णाङ्घ्रिपङ्केरुहभृङ्गराजः श्रीकृष्णपादपद्मार्चन-स्मरणादौ सदाऽत्यासक्तिमानित्यर्थः । कृष्णाया द्रौपद्या यन्मुखं तदेवाम्भोरुहं पद्मं तस्मिन् हंसराज इव हंसश्रेष्ठ इव कृष्णामुखाम्भोरुहहंसराजः द्रौपद्या लालनपोषणप्रीणनादिना तस्यामभिरत इत्यर्थः । प्रजा एव सरोजानि कमलानि तेषामावलयः पङ्क्तयः तासु रश्मिराजः रश्म्यधीशो रविरिव प्रजासरोजावलिरश्मिराजः । प्रजानां धर्मतः परिपालने-नानुरञ्जक इत्यर्थः । वीराणां राजा वीरराजः ‘राजाहः सखिभ्यष्टच्’ इति टच् । ससोदरः युधिष्ठिरार्जुनादिभिः सहितः स भीमोऽराजत शुशुभे । राजृ दीप्तौ लङ् । मालोपमा ।। ४३ ।।",
  "1044": "एवं राज्यपरिपालनं कृत्वा भीमः स्वपदं भेज इत्याह— पौत्र इति ।। स भीमः पवित्र इत्याह्वयो नाम यस्य तस्य श्रीकृष्णस्य जामिः स्वसा सुभद्रा । ‘जामिः स्वसृकुलीनयो’ रिति वैजयन्ती । तस्याः पौत्रः पुत्रपुत्रस्तस्मिन् । ‘पवित्रोऽनौहरौ पूत’ इति वैजयन्ती । पौत्रे स्वपुत्रपुत्रे,अभिमन्युपुत्रे परीक्षितीत्यर्थः । धरां भूमिं निधाय धरापरिपालनार्थं तमभिषिच्येत्यर्थः । असुरधीषु असुराणां मनस्सु तापं ‘‘बत वयमनेनैवं नाशिता’’ इति सन्तापं निधाय,त्रिलोक्यां कीर्तिं निधाय,हृदयं मनः मुकुन्दे निधाय,सहजैर्युधिष्ठिरादिभिः सह स्वपदं स्वस्वरूपं स्वलोकं वा भेजे । भज सेवायां लिट् । दीपकम् ।। ४४ ।।",
  "1045": "अथ श्रीमुख्यप्राणस्य तृतीयावतारकथां सप्रपञ्चं वक्तु-मुपोद्धातसङ्गत्या पूर्वं भीमनिहतानां मणिमदादिदैत्यानामवस्थामाह—विष्णोरिति ।। विष्णोः श्रीकृष्णस्य पदस्य अन्तः सन्निधिस्तं भजता सदा तत्र वर्तमानेन अनिलेन भीमरूपेण वायुना । घोरा ये प्रघाताः सङ्ग्रामास्तैः ‘प्रघातश्च समाह्वयः जन्यं स्यादभि-सम्पातः’ इति हलः । इति प्रागुक्तप्रकारेण । नाशिता रसोज्खिता वीर्येण रहिताः ‘रसः स्वादे जले वीर्ये’ इति हेमचन्द्रः । अत एव अलं सम्यक् चञ्चला वृत्तिर्वर्तनं येषां ते । भीमहताः सुरवैरिणो मेघा इव सुरवैरिमेघाः शोभां कान्तिं न भेजुः । ‘भज सेवायां’ लिट् । श्लेषार्थे तु–मेघा वायुना घोरप्रघातैः घोरताडनैर्नाशिताः शकलीकृताः रसोज्खिता निर्जला अत एव लघुत्वादलं चञ्चलवृत्तयः सन्तो यथा शोभां न भजेयुस्तद्वत् । उपमा ।। ४५ ।।",
  "1046": "एवंभूतास्ते किं चक्रुरित्यत आह—एतदिति ।। नष्टमोजः सामर्थ्यं येषां ते मणिमदादिदैत्याः एवं सङ्कटं भीमनिमित्तक्लेशमाप्य एतस्य भीमकृतापराधस्य प्रतीपं प्रतीकारं स्ववधप्रतीकारमित्यर्थः । कर्तुं काम इच्छा येषां ते तथा सन्तः ‘लुम्पेदवश्यमः कृत्ये तुं काममनसोरपि’ इत्युक्तेस्तुमोऽन्तलोपः । किलेत्यपरमार्थे । वस्तुतोऽपकर्तुमसमर्था इति भावः । कलौ कलियुगाख्ये ‘कलहेऽन्त्ययुगे कलि’रिति वैजयन्ती । काले उत्पन्ना इति भावः स्वयोग्यां दैत्ययोग्याम् । विगतो गुणो यस्मात्स विगुणस्तस्य भावो वैगुण्यं मुकुन्दस्य वैगुण्यं निर्गुणत्वं तस्य कथां तत्समर्थन-परवाग्जालमित्यर्थः । कथ वाक्यप्रबन्ध इति धातोः । अलं सम्यक् आकलयन्त चक्रुः ‘कल कामधेनु’रिति धातोर्लङ् ।। ४६ ।।",
  "1047": "भीमहतास्ते वैगुण्यकथां कथं चक्रुः कथञ्चासम्भावितार्थ-प्रतिपादने सामर्थ्यञ्च तेषामित्याशङ्कां परिहरन् पुनर्भुवि जाताः सन्तः वरबलात्तां चक्रुरिति भावेन तेषामुत्पत्तिमाह य इति । प्राक् सौगन्धिकवने मृतो भीमेन हतः यो मणिमान् । भूरि वैरं यस्य बहु वैरं यस्य भीम इति शेषः । स्पृधा स्पर्धया । वाचोऽस्य सन्तीति वाग्मी । ‘वाचो ग्मिनि’रिति मत्वर्थे ग्मिनिः । चतुरवचन इत्यर्थः । भवितुमिच्छुः बुभूषुः सन् परितोषितस्तपसा सन्तोषित ईशो रुद्रो येन सः तादृशः सन् । इह भुवि । सर्वभेद-निराकरणात्सर्वसाङ्कर्यप्रतिपादनेन संकर इत्याख्या अन्वर्थसञ्ज्ञा यस्य तादृशः सन् अङ्घ्रितलेषुतदाख्यविप्रेषु जज्ञे उत्पन्नः ‘जनी प्रादुर्भावे’ लिट् । अपरे मणिमद्य्वतिरिक्ता असुरेन्द्रा अपि इह भुवि आसुः उत्पन्नाः । धातूनामनेकार्थत्वात् ‘अस गतिहिंसादानेषु’ लिट् । अङ्घ्रितल इत्यस्य कारडि,इत्यपभ्रष्टसञ्ज्ञा । तौवानां भाषयाऽङ्घ्रेः ‘कार्’ इति,तलस्य ‘अडि’ इति च प्रसिद्धेः ।। ४७ ।।",
  "1048": "स च स्वेनात्यन्तमपरिग्राह्यवेदादिकं जग्राहेत्येतत्सदृष्टान्त-माह—सान्नाय्यमिति ।। अव्यक्तमप्रकटितं हृत् अभिप्रायो यस्य स तथा आखून् मूषिकान् भुङ्क्त इति आखुभुक् मार्जारः ‘ओतुर्बिडालो मार्जारो वृषदंशक आखुभुक्’ इत्यमरः । सान्नाय्यं वा क्षीराख्यं याज्ञियं हविर्विशेषमिव ‘सान्नायं हविरुच्यत’ इति हलः । ‘वा विकल्पोपमानयोः’ इत्यमरः । असारे अपवित्रे पुरीषे काम इच्छा यस्य स श्वा शुनकः । पुरोडाशमिव चरुमिव । न विद्यतेव्यवस्था अवस्थितिः यस्य स अतिचञ्चल इत्यर्थः । प्लवगः कपिः मणिस्रजं वा अनर्घ्यरत्नमालामिव पापः एष सङ्कराख्यः वेदादिकं जग्राह अध्ययनादिकं चक्रे । अयमत्र दृष्टान्तत्रयाभिप्रायः । सान्नाय्यं पिपासुरपि मार्जारोऽव्यक्त-हृदयो निमीलिताक्षः साधुरिव वर्तमानो यथावसरे प्राप्ते तत्पिबेत्,एवं अव्यक्तहृदयो ब्रह्मणोऽवाच्यत्वान्निर्विषयत्वेन वेदाप्रामाण्यं,ब्रह्मणश्च निर्विशेषत्वादन्ततः शून्यत्वमित्यादि-स्वाभिप्रायानभिव्यञ्जकः । श्वा असारं जुगुप्सितं मलं कामयते तद्वदयमपि जीवब्रह्मैक्यं,ब्रह्मणो निर्गुणत्वं,तस्यैव जीवरूपेण संसारित्वं,जगन्मिथ्यात्वमित्यादिकं सर्वमप्रामाणिकं सर्वप्रमाणविरुद्धञ्च कामयते । प्लवगोऽपि यथा नानारत्नमयीं मालां लब्ध्वापीयं मणिमाला,अत्रत्यमणीनामपीदं तारतम्यं इत्यादिविवेकरहितस्तथाऽयमपि बद्धमुक्तादिव्यवस्थां,जीव-ब्रह्मव्यवस्थां,अज्ञानस्यायमाश्रयो विषयश्चायमित्यादिव्यवस्थां न समर्थयितुं समर्थ इत्यव्यवस्थ इति । उपमा ।। ४८ ।।",
  "1049": "स च यत्याश्रमं जग्राह किमर्थमित्यत आह—जनेति ।। शठः गूढद्वेषः वेदादिप्रमाणेषु तत्प्रतिपाद्ये ब्रह्मणि च निगूढद्वेषः एष संकरः अपरथा सन्यासाश्रमापरिग्रहे सति जनो न नमेत् न प्रह्वीभवेत् ‘णमु प्रह्वत्वे शब्दे’ लिङ् । इति मत्वा न तु विरक्त्येति भावः । सुष्ठु दुर्दमः सर्वथा निग्रहीतुमशक्त इत्यर्थः । दुष्टगजो विशुद्धं पूर्वमकलुषम् । अकलुषं कलुषं कर्तुमिच्छति कलुषीचिकीर्षति कलुषीचिकीर्षतीतिकलुषीचिकीर्षुः सन् पद्माकरं वा तटाकमिव ‘पद्माकरस्तटाकोऽस्त्री’ इत्यमरः । चतुर्णां पूरणश्चतुर्थः । ‘तस्य पूरणे डट्’ इति डटि ‘षट् कतिकतिपयचतुरां थुक् । चतुर्थश्चासावा-श्रमश्च तं यत्याश्रममित्यर्थः । भेजे प्राप ।। ४९ ।।",
  "1050": "एवं सन्यासाश्रमं गृहीत्वाऽसन्मतप्रवर्तनं चकारेत्याह इत उत्तरेण ग्रन्थेन । असौ संकरः । वेदसम्बन्धि वैदिकं तन्न भवतीत्यवैदिकं वेदविरुद्धार्थ-प्रतिपादकमित्यर्थः । माध्यमिकानां सम्बन्धिनं माध्यमिकं बौद्धसम्बन्धिनं पक्षं सिद्धान्तं निरस्तं वैदिकैर्निराकृतं निरीक्ष्य तत्पक्षे माध्यमिकपक्षे सुपक्षपातः सुतरां वात्सल्य-मस्यास्तीति तादृशः । अत एव तं पक्षमेव बौद्धसिद्धान्तमेव प्रतिपादुकः प्रतिपादनशीलः । ‘लषपतपदेति’ पदधातोस्ताच्छील्यार्थे उकञ् । संकर इह तत्पक्षसमर्थनविषये अनुरूपं स्वस्य वेदान्तित्वप्रसिद्धिमनुपमृद्यैव बौद्धमतसमर्थनानुगुणं मार्गमुपायभूतग्रन्थमित्यर्थः । न्यरूरुपत् निरूपितवान् चकारेत्यर्थः ।। रूप रूपक्रियायां लुङ् ।। ५० ।।",
  "1051": "एतदेव विशदयति— असदिति ।। सन् सज्जनो न भवतीत्यसन् दुष्ट इत्यर्थः । असतः पदे स्थाने असदिति वक्तव्ये इति भावः । सच्चासच्च सदसती ताभ्यां विविक्तं विलक्षणं अभ्यधत्त प्रोवाच । डु धाञ् धारणपोषणयोर्लङ् । बौद्धमतानुसारेण विश्वमसदिति वक्तव्ये तथानुक्त्वा सदसद्विलक्षणमित्युवाचेति भावः । शून्यवादिनः शून्याख्यं परतत्त्वम् अखण्डं निर्विशेषमाहुः । अयमपि परतत्त्वं ब्रह्म,शून्यस्य सिध्यै शून्यसाधर्म्येण प्रतिपादितस्य ब्रह्मणः शून्यत्वसिद्धय इत्यर्थः । ‘खडि भेद’ इति धातोः खण्ड््यते भिद्यते व्यावर्त्यते वस्त्वनेनेति खण्डोऽसाधारणधर्मापरनामा विशेषः । न विद्यते खण्डो विशेषो यस्य तदखण्डं निर्विशेषं निर्धर्मकमिति यावत् । अभ्यधत्त प्रोक्तवान् । बतेत्यव्ययं खेदे । अनन्तगुणमपि ब्रह्मायं निर्गुणम् उक्तवानिति खेदः । ‘खेदानुकम्पासन्तोषविस्मयामन्त्रणे बत’ इत्यमरः । अतः प्रच्छन्नश्चासौ बौद्धश्च वेषान्तरा-पन्नबौद्ध इत्यर्थः । इति प्रसिद्धः सज्जनसभासु ख्यातोऽभवत् ।। ५१ ।।",
  "1052": "परापरसकलतत्त्वप्रकाशकत्वादिना भास्करसदृशानि सूत्राणि यतोऽन्यथापव्याख्यानेनान्यथाज्ञानजनकानि चकारअतो भास्करतस्करसमान इत्यतो महातस्कर इति प्रसिद्धोऽभूदित्याह यदिति ।। अयं संकरः स्वस्य गावो वाचस्ताभिः सकलं जीवेश्वरस्वरूपादिकं प्रकाशयन्तं प्रकटयन्तम् । वहतीति वाहः वेदानां यः समूहस्तस्य वाहस्तम् । विचार्यत्वेन वा स्वोक्तार्थे प्रमाणत्वेन वा सकलवेदान् वहन्तमित्यर्थः । ब्रह्मणो वेदस्य सूत्राणि अनन्तवेदार्थनिर्णायकसूत्राणीत्यर्थःतेषामुत्करः समूहः स एव भास्करस्तञ्च । अचूचुरत् चुचोर ‘चुर स्तेये’ लुङ् यद्यस्मात् तस्मात्एनं संकरं जना महातस्करमाहुः ‘ब्रूञ् व्यक्तायां वाचि’ लट् । भास्करोऽपि स्वरश्मिभिः सकलप्रकाशकः,वेदसमूहा वाहा अश्वा यस्य स तथोक्तः । ‘वाजिवाहार्वगन्धर्वहयसैन्धवसप्तयः’ इत्यमरः । सूर्यरथे निबद्धाश्वानां सकलवेदाभिमानिदेवतात्मकत्वादिति भावः । तथा च भास्करसदृश-ब्रह्मसूत्रतस्करस्यास्य भास्करतस्करस्येव महातस्करत्वं युक्तमिति भावः । उपमा ।। ५२ ।।",
  "1053": "एतादृशं संकरं व्यासः कुतो न भस्मीचकारेत्यत आह— स्वेति ।। यः संकरः स्वस्य यानि सूत्राणि तेषां जातस्य समूहस्य ‘जातं जात्योघजनिषु’ इति हेमचन्द्रः । विरुद्धं जगन्मिथ्यात्वादिकं भाषत इति तादृशः । तथाप्यहं तेषां ब्रह्मसूत्राणां यद्भाष्यं तत्करोतीति तथोक्तः । ‘कर्मण्यण्’ इत्यण् । इति ब्रुवन् वर्तते । तमेतादृशं संकरं यो व्यास इति रूपं स्वरूपं यस्य सः । भगोऽस्यास्तीति भगवान् षड्गुणपूर्णः श्रीव्यासः । स चासौ क्षणश्च तस्मात् । न दिधक्षति स्म न दग्धुमैच्छत् । ‘दह भस्मीकरणे’ लट् । स व्यासः क्षमाब्धिः क्षमासमुद्रः क्षमाब्धित्वात्स्वयं न भस्मीचकारेति भावः । काव्यलिङ्गम् ।। ५३ ।।",
  "1054": "तस्य संकर इति शब्दवाच्यत्वे निमित्तमाह— निगमेति ।। निगमा वेदा एव सन्मणय उत्तमरत्नानि त एव दीपाः प्रदीपाः तेषां गणः समूहः । तस्य संकरस्य उरवः उत्कृष्टा या वाचः व्याख्यानरूपवाचस्तासां गणः समूहः स एव पङ्कः कर्दमस्तेन निगूढा प्रच्छन्ना भाः कान्तिर्यस्य सोऽभवत् । रत्नप्रदीपवत् भगवत्स्वरूपादिकं सम्यक् प्रकाशयन्नपि निगमः संकरकृतापव्याख्यानेन तिरोहितोऽभवदिति भावः । इति तस्मात् ‘इति हेतुप्रकरणप्रकारादिसमाप्तिषु’ इत्यमरः । श्रुत्यादेरन्यथा-व्याख्यानादित्यर्थः । विद्वांसो न भवन्तीत्यविद्वांसस्तेषां स्वतो वेदार्थमजानतां नराणा-मित्यर्थः । संकरस्य भावः संकरता तां करोतीति तथोक्तः । संकरताया कर इति वा । सर्वभेदाभावबुद्धिजनक इत्यर्थः । स संकर इत्यभिशुश्रुवे किल विद्वत्सभासु प्रसिद्धोऽभूत्किल । श्रु श्रवणे लिट् । द्रुतविलम्बितवृत्तम् । ‘द्रुतविलम्बितमाह नभौ भरौ’ इत्युक्तेः । रूपकम् ।। ५४ ।।",
  "1055": "वेदादिभ्यः सामान्यतो विष्णुमनन्तगुणं जानतामपि सतां मायिप्रणीतदुर्भाष्यादिरूपवाग्भिः तत्त्वविषये इदं अदो वा इति संशयोऽन्यदेवेति विपरीतज्ञानं वाऽभूदिति भावेनाह–विश्वमिति ।। दैत्याः संकरादिनाम्ना भुव्युत्पन्ना मणिमदादयो विश्वं प्रपञ्चो मिथ्या सदसद्विलक्षणम् । अव्ययमेतत् । विभुर्व्याप्तो भगवान् विष्णुः,गुणा अस्य सन्तीति गुणवान् स न भवतीत्यगुणवान् निर्गुण इत्यर्थः । गुणविरुद्धा अगुणा दोषास्तद्वानिति वा । ब्रह्मैव जीवरूपेण सकलदोषभाजनमिति हि मायिमतम् । आत्मनां चेतनानां भेदो नास्ति । इत्थं दिक्षु नानादेशेषु गिरां वाचां भूयो बाहुल्येन प्रसिद्धिं व्यदधत चक्रुः । डु धाञ् धारणपोषणयोर्लुङ् । तथा प्रसिद्ध्या किमभूदित्यत आह आनन्दाद्यैरिति । आनन्द आद्यो येषां तैः । गुरवो महान्तो ये गुणास्तेषां गणाः समूहास्तैः । ‘गुरुर्महत्यांगिरसे पित्रादौ धर्मदेशिके’ इति हेमचन्द्रः । पूरितः पूर्णो वासुदेवः श्रीहरिः सतां सम्यग् ज्ञानयोग्यानां पुरुषाणां मनसि च तिरोऽभूत् नूनं तिरोहितोऽभूदेव । ‘नूनं तर्केऽवधारणे’ इत्यमरः । आनन्दतीर्थानामस्मिन्काव्ये प्रतिपाद्यत्वात्सर्गान्तश्लोके आनन्द-पदाङ्कितमिदं काव्यम् । मन्दाक्रान्तावृत्तम् । ‘मन्दाक्रान्ता जलधिषडगैर्म्भौनतौ ताद् गुरु चेत्’ इत्युक्तेः ।। ५५ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां प्रथमः सर्गः ।।",
  "2001": "अस्मिन्काले सज्जनानुकम्पापरवशा ब्रह्मादिदेवाः तदुद्धारार्थं श्रीहरिं शरणं जग्मुरित्याह विज्ञानेति ।। भानवः किरणा अस्य सन्तीति भानुमान् सूर्यः । विज्ञानमेव विशिष्टज्ञानमेव भानुमान् तस्मिन् । ‘भानू रश्मौ रवौ दिन’ इति हेमचन्द्रः । कालस्य कलिकालस्य बलेन सामर्थ्येन लीने तिरोहिते सति । दुष्टानि च तानि भाष्याणि च संकरादिप्रणीतैकविंशतिभाष्याणि तान्येव सन्तमसानि अन्धकारास्तेषां सन्ततिः समूहस्तस्या इति ततः । अन्धे अज्ञे भगवत्स्वरूपादिकं अविदुषीत्यर्थः । जने तत्त्वज्ञानयोग्ये जने । सतां सज्जनानाम् मार्गादध्वनः । ‘मार्गो मृगमदे मासे सौम्यर्क्षेऽन्वेषणे पथि’ इति हेमचन्द्रः । सद्भिराचरिताद्धर्ममार्गादित्यर्थः । स्खलति सति स्खलनं गच्छति सति सन्मार्गे सम्यगवर्तमाने सतीति भावः । खिन्नं खेदयुक्तं हृत् मनो येषां ते तथोक्ताः । चतुर्मुखो मुखं प्रधानं येषां ते देवाः । ‘मणिर्मुखं प्रधानं चेत्युत्तमस्य वचो भवेत्’ इति वचनात् । मुकुन्दं श्रीहरिं शरणं अरणं प्रजग्मुः । गम्ऌ गतौ लिट् । अस्मिन् सर्गे प्रायः वसन्ततिलकावृत्तम् । ‘उक्ता वसन्ततिलका तभजा जगौ गः’ इत्युक्तेः । रूपकम् ।। १ ।।",
  "2002": "ब्रह्मादिभिरवतारार्थमर्थितो भगवान् मुख्यप्राणमवतर्तुं सन्दिदेशेति निमित्तकथनपूर्वकमाह नाथ इति ।। त्रीणि युगान्यवतारार्थत्वेन यस्य स त्रियुगः । ‘युगं हस्तचतुष्के स्याद्रथाद्यङ्गे कृतादिक’ इति हेमचन्द्रः । स इति हूतिर्नाम यस्य सः ‘युगत्रयावतारत्वात्त्रियुगो विष्णुरुच्यते’ इति वचनात् । हेतुगर्भं विशेषणमेतत् त्रियुगहूतित्वादिति । कलौ कलियुगे उद्भवितुं अवतर्तुं इच्छुः उद्बुभूषुः । स न भवतीति अनुद्बुभूषुः । ‘सनाशंस भिक्ष उः’ इत्युप्रत्ययः । अवतर्तुमनिच्छुरित्यर्थः । नाथः स्वामी भगवान् । न विद्यतेऽवतारो यस्य तं भूमौ कदाप्यवताररहितमित्यर्थः । ब्रह्माणं चतुर्मुखं आदेष्टुमाज्ञप्तुमिच्छुः स न भवतीत्यनादिदिक्षुः । भूम्यवतारार्थमादेष्टुमनिच्छन् सन् । कार्यस्य वीर्यं कार्यसाधनसामर्थ्यं तेन सहितं सकार्यवीर्यं सर्वज्ञम् अन्यं विष्णुचतुर्मुखव्यतिरिक्तं•अनवेक्ष्यादृष्ट्वा । जीवयतीति जीवनः नन्द्यादित्वाल्युः । भुवनस्य जीवनस्तं मुख्यप्राणम् । स्मेरं मन्दहासशीलं आननं मुखं यस्य तथा सन् । ‘स्मिङ् ईषद्धसन’ इति धातोर्नमिकम्पि’ इत्यादिना ताच्छील्ये रः । आबभाषे आज्ञाप्तवान् । भाष्लृ व्यक्तायां वाचि लिट् । ननु बुद्धावतारस्य कलियुगे जातत्वात्कथं त्रियुगहूतित्वमिति चेत्सत्यम् द्वापरकल्योः सन्धिकालेऽवतीर्णत्वात्तस्य । न चायमपि सन्धिकाल इत्यवतारोपपत्तिरिति वाच्यं,दैत्यविमोहकावतारस्य सन्धिकालेऽवतीर्णत्वेऽपि तत्त्वबोधकावताराभावाभिप्रायेण त्रियुग-हूतित्वं भगवत इत्यभिप्रेतत्वेनानवतारे त्रियुगहूतित्वस्य हेतुत्वोपपत्तेरिति ।। २ ।।",
  "2003": "निरूपणप्रकारमेव दर्शयति वेदान्तेति ।। शोभनं मुखं यस्य तत्सम्बुद्धिः । हे सुमुख वायो त्वंमम,सन्तो निर्दोषा ये गुणास्तेषां निर्णयो यस्मात्तेन । अन्यद्रूपं रूपान्तरं तेन मध्वनाम्ना,भूषितोऽलङ्कृतः भूमिभागो भूप्रदेशो येन सः । वेदान्तानां उपनिषदां मार्गः उपनिषदुपलक्षितसकलवेदार्थनिर्णयात्मकब्रह्मसूत्रादिरूपमार्ग इत्यर्थः । तस्य परिमार्गणं विचारस्तेन दीना रहिता ‘दीङ् क्षय’ इति धातोः तादृशाश्च ताःअत एव दूना दुःखिताश्च ताः ‘धातूनामनेकार्थत्वात्’ । दु गतावित्यस्माद्धातोः कर्मणि क्तप्रत्यये ‘ल्वादिभ्य’ इति निष्ठा तस्य नत्वे दीर्घः । वेदार्थनिर्णायकब्रह्मसूत्रेषु सत्स्वपि तद्य्वाख्यान-रूपसद्भाष्याभावेन तैर्वेदार्थविचाराशक्त्या तत्त्वज्ञानाभावाद्दुःखयुक्ता इति भावः । विगतं शरणमस्मद्य्वतिरिक्ताश्रयः रक्षको वा यासां ता विशरणाः । ‘शरणं रक्षणे गेहे वधरक्षकयोरपि’ इति हेमचन्द्रः । अत एव नोऽस्माकं करुणापदं कृपाया आस्पदम् । देवस्य क्रीडादिगुणविशिष्टस्य श्रीहरेः सम्बन्धिन्यो दैव्यस्ताः स्वरूपतो हरिभक्तत्वेन मोक्षयोग्या इत्यर्थः । प्रजाः आनन्दयेः सुखय । नदि हर्षे ण्यन्ताल्लिङ् । मध्वाख्यावतारस्य भगवद्गुण-निर्णायकत्वञ्च – ‘तृतीयमस्य वृषभस्य दोहसे दशप्रमतिं जनयन्त योषणः । निर्यदीं बुध्नान्महिषस्य वर्पस ईशानासः शवसाक्रन्त सूरयः । यदीमनु प्रदिवो मध्व आधवे गुहासन्तं मातरिश्वा मथायति’ इति श्रुतिसिद्धम् । तदर्थश्च ‘योषणः योषित् । आदरात् बहुवचनम् । वृषभस्य समर्थस्यास्य वायोस्तृतीयं रूपमिति शेषः । दोहसे ज्ञानामृतदोहाय । जनयन्त अजनयत् । दशप्रमतिं यतित्वे पूर्णप्रज्ञनामकम् । ईशानासः समर्थाः सूरयो ज्ञानिनः देवमुनिपूर्वकाः बुध्नात् बुध्यतीति बुध्नो ज्ञानी तस्मात् । यदीं यस्मादेव महिषस्य महितषड्गुणस्य विष्णोः रमणीयत्वात् वर्पसः गुणान् । शवसा सुखेन । निः नितरां । आक्रन्त व्यज्ञासिषुः । ‘क्रमु पादविक्षेप’ इति धातुः । गत्यर्थकाश्च ज्ञानार्थकाः । यदीं य एव प्रदिवः प्रकृष्टक्रीडादिगुणः मध्वः मध्वनामा आनन्दतीर्थ इत्यर्थः । ‘मध्वित्यानन्द उद्दिष्टो वेति तीर्थमुदाहृतम् । मध्व आनन्दतीर्थः स्यात्तृतीया मारुती तनु’रिति वचनात् । एवञ्च मध्वनामा आनन्दतीर्थाख्यो मातरिश्वा वायुः गुहासन्तं मायिनां निर्गुणोक्तिभिर्गूहितं\nसन्तं आधवे आ समन्ताद्धवत्वेऽपि विष्णोर्निरुपचरितस्वामित्वे । निमित्ते चेयं\nसप्तमी । तत्सिद्ध्यर्थं मथायति मथ्नाति वेदादिकमालोडयति तत्त्वज्ञानामृतसिद्ध्यर्थमिति भावः ।। ३ ।।",
  "2004": "भगवदाज्ञां सबहुमानमङ्गीकृत्य सदनुजिघृक्षयावतर्तुमैच्छ-दित्याह – आदेशेति ।। मरुत् मुख्यवायुः । उज्ज्वलाः शोभमाना वर्णा अक्षराणि यस्मिन् तम् । न विद्यतेऽर्घो मूल्यं यस्य तम् । अत्युत्तममित्यर्थः । ‘मूल्ये पूजाविधावर्घ’ इत्यमरः । एनं प्राक् प्रदर्शितरूपम् । आदेश एव भगवदाज्ञैव मौलिमणिः किरीटरत्नं तम् । चूडा किरीटं केशाश्च संहृता मौलयस्त्रयः’ इत्यमरः । आदेशाख्यकिरीटश्रेष्ठमित्यर्थः । ‘मणिर्मुखं प्रधानञ्चे’त्यभिधानात् । बद्धोऽञ्जलिर्येन तथा सन्मूर्ध्ना अधत्त दधार । डु धाञ् धारणपोषणयोर्लङ् । शिरसि बद्धाञ्जलिर्भूत्वा भगवदाज्ञां सबहुमानं तथास्त्वित्यङ्गीचकारेति भावः । यथा कश्चित् स्वस्वामिना ध्रियमाणं रत्नखचितत्वेन शोभनवर्णं अनर्घ्यमुकुटश्रेष्ठं बद्धाञ्जलिः सन् गृह्णीयात्तद्वदिति श्लेषाभिप्रायः । हृदा मनसा विबुधेन्द्रयाच्ञां सुरेन्द्रप्रार्थनां भवता भुव्यवतीर्य सत्स्वनुग्रहः कार्य इत्यादिरूपां हारावलीमिव हाराणां पङ्क्तिमिव बिभ्रत् दधानः । ‘नाभ्यस्ताच्छतु’रिति नुमभावः । निजान् स्वभक्तजनान् । ‘निजमात्मीयनित्ययोः’ इति वैजयन्ती । अनुग्रहीतुमिच्छुः अनुजिघृक्षुः । वायुः अवातितीर्षत् अवतर्तुमैच्छत् । ‘तॄ प्लवनतरणयोः सन्नन्ताल्लङ् । उपमा ।। ४ ।।",
  "2005": "भगवदाज्ञां गृहीत्वावतर्तुमिच्छन् मुख्यप्राणो रजतपीठाधीश श्रीमदनन्तासनपरमभक्तस्य रजतपीठपुरे पुराणवक्तुः मध्यगेहाख्यस्य विप्रशिखामणेर्भार्याया-मवतीर्ण इति वक्तुं तत्रत्यजनानां विशेषाकारेण तत्त्वज्ञानाभावनिमित्तकाकुलीभाव-मुपोद्धातसङ्गत्या दर्शयति काल इति ।। यावदेव यदैव स सज्जनकृपालुभिर्ब्रह्मरुद्रादिभिः भगवत्प्रार्थनाकालःसमवर्तत नाम प्रवृत्तः‘वृतु वर्तने’ लङ्तदैव विविधा वर्णाश्रमभेदेन नानाविधा ये साधवः सज्जनास्तेषां कुलं समूहः । वेदानामन्तो निर्णयो यस्मात्तद्वेदान्तं ब्रह्मसूत्रसन्दर्भात्मकं ब्रह्ममीमांसाशास्त्रं तस्य । सम्यक् तनोति वर्तत इति संततः । ‘तनु विस्तार’ इत्यस्माद्धातोः कर्तरि क्तप्रत्यये ‘अनुदात्तोपदेशवनतितनोत्यादिनां’ इत्यादि-नानुनासिकलोपः । अनादितः सत्सम्प्रदायप्राप्त इत्यर्थः । तादृशो यः कृतान्तरसः सिद्धान्तरहस्यमिति यावत् तम् । ‘कृतान्तो यमसिद्धान्तदैवाकुशलकर्मसु’ इत्यमरः । वयं न विद्मः न विजानीमः । ‘विद ज्ञाने’ लट् । श्रेयो मोक्षलक्षणं पुरुषार्थं कथं नु कथमेव लभेमहि प्राप्स्यामः । ‘डु लभष् प्राप्तौ’ लिङ् । बत खेदे । इति चिन्ताकुलं चिन्ता-\nसम्भ्रान्तं बभूव ।। ५ ।।",
  "2006": "तदानीं च तच्चिन्तापनोदेन तत्प्रीत्यर्थं तद्ग्रामीणजनानां कुलदेवः श्रीमदनन्तासनो विष्णुरस्मिन् क्षेत्रे सन्मतं प्रवर्तयितुं भाविनं मुख्यप्राणावतारं सूचयितुं कञ्चित् पुरुषमाविष्टवानित्याह तदिति ।। रजतस्य पीठं तच्च तत्पुरञ्च रजतपीठाख्यपुरमित्यर्थः । तस्मिन्नधिवासः निवासोऽस्यास्तीति तादृशो देवः अनन्तासनः तेषांचिन्ताकुलजनानां प्रीतिस्तस्यै । तादर्थ्ये चतुर्थी । शुभस्य मुख्यप्राणावतारात्मकस्य सूचनं तस्मै । पुरुषं कञ्चिदप्रौढम् । महिताय सर्वैः पूजिताय बहुमानितायेत्यर्थः । महाय उत्सवाय । ‘मह उद्धव उत्सवः’ इत्यमरः । कोलाहलेन संभ्रमेण प्राप्ते समागते महति जनौघे जनसमूहे कुतूहलमस्यास्तीति कुतूहली तेन सहितं सकुतूहलि तस्मिन् रजतपीठपुरे प्रवृत्ते सति वर्तमाने सति । विवेश ‘विश प्रवेशने’ लिट् । सुकुतूहलिनीति पाठे शोभनकुतूहलवति महाजनौघे इत्यस्य विशेषणम् ।। ६ ।।",
  "2007": "पुरुषं प्रविश्य किं चकारेत्याह आविष्ठवानिति ।। प्रकृत्या स्वभावेन ‘प्रकृत्यादिभ्य उपसंख्यानं’ इति तृतीया । अकुशलमचतुरं पुरुषं आविष्टवान् । अखिलानां समस्तजनानां विस्मय आश्चर्यं येन तादृश आत्मा स्वरूपं यस्य स देवः । इह रजतपीठपुरे । निजान् स्वकीयान् जनान् स्वभक्तानित्यर्थः । प्रत्याययतीति प्रत्याययन् । स्वसामर्थ्यप्रकटनेन स्ववक्ष्यमाणवचसि विश्वासमुपजनयन् सन्,उत्तुङ्गस्योन्नतस्य केतोर्ध्वजस्य शिखरेऽग्रे नितरामत्यन्तं कृतोऽङ्गहारोऽवयवविक्षेपो येन तथा सन् । ‘अङ्गहारोऽङ्गविक्षेप’ इति हलः । रङ्गस्य नर्तनस्थानस्यान्तरे मध्ये नट इव नर्तक इव अनृत्यत् नर्तनं चकार । ‘नृती गात्रविक्षेपे’ लङ् । उपमा ।। ७ ।।",
  "2008": "नर्तनं कुर्वन् किमवददित्यत आह आभाष्येति ।। सः पुरुषे आविष्टवान् देवः । अत्र रूप्यपीठपुरे । जनानां समूहो जनताताम् । ‘ग्रामजनबन्धु’ इत्यादिना समूहार्थे तल् । आभाष्य श्रूयतामिति सम्बोध्य । उद्धृतौ दोषौ हस्तौ येन स उद्धृतदोः सन् । शपथेन त्रिवारं कथनादिरूपशपथेन अनुविद्धं युक्तं यथा भवति तथा । उच्चैः इह जगति विश्वजनीनवृत्तिः ‘तस्मै हित’मित्यनुवर्तमाने ‘आत्मन्विश्वजने’त्यादिना तस्मै हितमित्यर्थे खप्रत्यये खस्येनादेशे ‘यस्येति चे’त्यकारलोपः । एवं च विश्वः समस्तश्चासौ जनश्च विश्वजनः । तस्मै हिता विश्वजनीना वृत्तिर्वर्तनं यस्य सः । सर्वलोकोपकारकवृत्तिरिति भावः । विश्वज्ञः सर्वज्ञः । भगोऽस्यास्तीति भगवान् षड्गुणैश्वर्यसम्पन्नः एवंभूतः कश्चन अचिरादेवोत्पत्स्यते जनिष्यते । पद निष्पत्तौ लृट् । इतीदं वचनं आबभाषे । भाष्ऌ व्यक्तायां वाचि लिट् । अत्र विश्वजनीनवृत्तिरित्यादिविशेषणत्रयेण मुख्यप्राण इति सूच्यते ।। ८ ।।",
  "2009": "अथेदानीं वायोरवतारादिकं वक्तुं तत्पित्रादिस्वरूपमाह सद्वीपेत्यादिना ।। कलौ कलियुगे काले । वारीणि निधीयन्ते एष्विति वारिनिधयः समुद्राः । द्वीपाश्च ते च,तेषां सप्तकं तेन सहिता या भूतधात्री भूमिस्तस्याः । द्वन्द्वान्ते श्रूयमाणस्य सप्तकपदस्य प्रत्येकं सम्बन्धः । द्वीपसप्तकेन वारिनिधिसप्तकेन च सहितभूमेरित्यर्थः । मध्ये मध्यप्रदेशे जम्बुद्वीप इति यावत् । अपि तत्रापि । कर्मणः भूस्तस्याम् । यत्र कृतानि शुभाशुभकर्माणि स्वर्गादिसाधनानि भवन्ति सा कर्मभूमिरित्युच्यते । भारतमिति नाम यस्य स चासौ खण्डः भुव एकदेशस्तस्मिन् । सुष्ठु विमलः सुविमलः । स चासावन्वयो वंशस्तस्मिन् । लब्धं जन्म उत्पत्तिर्यस्य तादृशः । सत् विहिताचरणेन समीचीनं यन्मध्यगेहाख्यं कुलं तस्मिन् । मौलिमणिरिव शिरोरत्नमिव मध्यगेहाख्यकुलवत्सु द्विजेषु श्रेष्ठ इत्यर्थः । कश्चिद्विजोऽभूत् । उपमा ।। ९ ।।",
  "2010": "तस्य जन्मभूमिमाह वेदेति ।। वेदाख्योऽद्रिः वेदाद्रिः सन् यो रजतपीठपुरेश्वरः श्रीमदनन्तेश्वरः ताभ्यामतिशयेन विभूषितः अतिशयेनालङ्कृतः । गुरवो गुणा यस्य वेदशास्त्राभिज्ञसज्जनाधिष्ठितत्वादिमहागुणयुक्त इत्यर्थः । ‘गुरुर्महत्याङ्गिरस’ इति हेमचन्द्रः । शिवरूप्यमिति नाम यस्य शिवबे•ीत्यपभ्रष्टनामेत्यर्थः । अद्रीणां राजा अद्रिराजः हेम्नो हिरण्यस्याद्रिराजः सुवर्णात्मकमेरुपर्वतः । विभुः शिवस्ताभ्यां राजन् शोभमानो य इलावृतः तन्नामकखण्डस्तद्वदाभा कान्तिर्यस्य सः । ‘विभुः प्रभौ व्यापके शङ्करे नित्य’ इति हेमचन्द्रः । इलावृतखण्डस्य मेरुं परितः स्थितत्वात् शिवस्य च तत्खण्डस्थत्वात्ताभ्यामिलावृतखण्डो यथा शोभते तद्वद्वेदाद्रिरजतपीठपुरेश्वराभ्यां शोभमान इत्यर्थः । तस्य पूर्वोक्तद्विजस्य मूलभूता भूमिर्मूलभूमिर्जन्मभूमिरित्यर्थः । अभूत् । खलु प्रसिद्धौ । उपमा ।। १० ।।",
  "2011": "अर्थमिति ।। सः द्विजः पुरुषार्थानां ज्ञानैश्वर्यादिपुरुषार्थानां हेतुः निमित्तम् । अवमो नीचो न भवतीत्यनवमस्तम् उत्तममिति यावत् । कमप्यर्थं मध्वाख्यं वस्त्वित्यर्थः । सतां सत्पुरुषाणां प्रदातुं प्रसवेन दातुं,उचितां योग्याम् । उचितं स्वरूपं यस्यास्तां कुलवयोरूपशीलैः आत्मन उद्वोढुं उचितामित्यर्थः । सुवर्णेन हेम्ना तन्मया-भरणेनेति यावत् । लसितां शोभिताम् । विप्रेषु वृषभः श्रेष्ठस्तेन ‘वृषभः स्यादादिजिने वृषपुङ्गवयोरपि’ इत्यभिधानात् । ऋषभ इति पाठे ‘ऋत्यक’ इति प्रकृतिभावः । प्रतिपादितां दत्तां कन्यां वेदात्मिका विद्या तामिव जग्राह उपयेमे । ग्रह उपादाने लिट् । वेदविद्याऽपि पुंसां पुरुषार्थहेतुं अनवमं कमप्यर्थं परब्रह्माख्यं वस्तु प्रदातुं प्रतिपाद्य दातुं उचिता,ब्राह्मणेनाध्येतुमुचितस्वरूपा च शोभमानाक्षरलसिता च,विप्रर्षभेण उपाध्यायेन दत्ता च । वेदविद्यामध्यगीष्टानन्तरम् उपयेमे चेति भावः । उपमा ।। १२ ।।",
  "2012": "रेम इति ।। स द्विजेन्द्रः । तया भार्यया । महान् विवेकः मोक्षादिः नित्यः,स्वर्गादिरनित्य इत्यादिरूपो यस्य तादृशः,कश्चित् अच्छया अपौरुषेयत्वादप्रामाण्यकारणदोषरहितया उपनिषदेव । अयं द्विजश्च महाविवेकः । भार्यापि रूपचरित्रैरच्छा । शुद्धं करणमन्तःकरणं यस्य तादृशःकश्चित्,परममुत्तमं हरिं विषयतया श्रयत इति परमश्रित् तया भक्त्येव,अयं द्विजः शुद्धान्तःकरणः सा च श्रीहरिमाश्रिता । मिथ्याभूतोऽभिमानोऽस्वकीये क्षेत्रापत्यकलत्रादौ स्वकीयत्वादिरूपः तेन रहितः तत्त्वज्ञानीति यावत् मुक्त इति वा । स्वरूपभूत आनन्दः स्वानन्दः निर्दुःखपरमानन्द इत्यर्थः । तस्य सन्ततिं परम्परां करोतीति तया ‘सन्ततिस्तु तनये दुहितर्यपि । परम्पराभवे पङ्क्तौ गोत्रविस्तारयोरपि’ इति हेमचन्द्रः । मुक्त्येव । अयं द्विजः मिथ्याभिमानरहितः स्वानन्द-सन्ततिकृत् शोभनानन्दाख्यसन्ततिकृत् । शोभनानन्दाख्या सन्ततिरपत्यं मध्वः तां करोतीति तथोक्ता । मध्वाख्यसन्ततिकृदित्यर्थः । रेमे रमु क्रीडायां लिट् । मालोपमा ।। १३ ।।",
  "2013": "तस्येति ।। जना महाजनाः । भारतञ्च पुराणानि च तेषां महारहस्यमतिगूढार्थं विज्ञातं सम्यज्ज्ञातं येन तम् । अत एव विनीतं निर्जितेन्द्रियम् । ‘विनीतस्तु निवृत्ते निर्जितेन्द्रिय’ इति हेमचन्द्रः । यं भट्ट इति अभिवदन्ति व्यवहरन्ति । वद व्यक्तायां वाचि लट् । निजे स्ववर्णाश्रमसंबन्धिनि धर्मे रतः आसक्तः । धीरः स्थिरबुद्धिः स द्विजः कुलदेवतायास्तस्य प्रभोः रजतपीठपुराधिवासिनो भगवतोऽनन्तासनस्य चरणयोः पादयोर्भक्तिं बबन्ध चकार । बधिर् बन्धने लिट् ।। १४ ।।",
  "2014": "गोविन्देति ।। स भट्टः गोविन्दस्य श्रीहरेः सुन्दरकथैव सुधा अमृतं तया । केवलं नॄणां मनुष्याणां इन्द्रियाणि श्रोत्रादीनि नानन्दयत् नातोषयत् ‘नदि हर्षे’ लङ्किन्तु रजतपीठपुरे श्रीमदनन्तासनं परितः क्रोशमानेन रजतात्मकं पीठं भूम्यन्तर्गतमस्तीति पुराणप्रसिद्धेस्तत्पीठोपरिस्थग्रामो रजतपीठपुरमित्युच्यते । प्रभोः श्रीवल्लभस्य श्रीपतेः पदाब्जं भजतां दैवतानांदेवानां ‘वृन्दारका दैवतानि’ इत्यमरः । इन्द्रियाण्यप्यानन्दयत् किल । लिङ्गाकारस्यापि तस्य श्रीहरित्वन्तु ‘स्वदर्शनोरुव्रतिने निशीथे प्राप्ताय भोगीन्द्रगतं हरिः प्रभुः । स्वं दर्शयित्वा खलु कुञ्जमाधवद्विजाय तद्वत्प्रतिमां व्यधापयत्’इति श्लोकसिद्धम् । उपमा ।। १५ ।।",
  "2015": "इत्थमिति ।। स भट्टः इत्थं हरेर्गुणानां या कथा सैव सुधा तया सुतृप्तः अन्यत्र अलं बुद्धिमान् सन् । निर्गता गुणा यस्मात्तस्य भावो नैर्गुण्यं तद्वक्तुं शीलमेषामस्तीति तेषु जनेषु मायिजनेष्वपि । आग्रहेणाभियोगेन सहिताः साग्रहास्तेषु सत्सु । सगुणत्वप्रमाणान्यनादृत्य निर्गुण एव हरिरित्याग्रहयुक्तेषु सत्स्वित्यर्थः । तत्त्वे परापरतत्त्वविषये । कालात् कालबलात् चला चञ्चला धीर्बुद्धिर्यस्य तादृशः सन्न स्वत इति भावः । तस्मादतिसंशयालुः अत्यन्तसंशयशीलः । माय्युक्तप्रकारेण हरिर्निर्गुणो वा ‘मय्यनन्तगुणेऽनन्ते गुणतोऽनन्तविग्रहे’ इत्यादिप्रमाणानुसारेण सगुणो वेति संशयशीलः सन्नित्यर्थः । धीमान् विवेकी स्वयमेव श्रवणेन भारतादिसच्छास्त्रश्रवणेन शोधितया निर्मलीकृतया धिया बुद्ध्या प्रदध्यौ । किमत्र मयानुष्ठेयमिति चिन्तितवान् । ध्यै चिन्तायां लिट् ।। १६ ।।",
  "2016": "त्रातेति ।। य एव नरकाद्दुर्गतेस्त्राता रक्षकः स हि स एव पुन्नाम्नो नरकात्त्रायत इति पुत्रः । पुत्र इति नाम यस्य सः । ‘पुन्नाम्नो नरकात्त्राता पुत्र इत्यभिधीयत’ इति वचनात् । अपूर्णात् सार्वज्ञादिगुणैरपूर्णात् पुरुषान्मुख्यावनं सम्यग्रक्षणं सुष्ठु लभ्यत इति सुलभं न भवति । अत्रावनं नाम मोक्षसाधनसम्यज्ज्ञानदानमेव । तच्च अल्पपुरुषान्न सुलभमिति भावः । तस्मादल्पपुरुषान्मुख्यावनस्यासुलभत्वात् । समस्तं वेत्तीति समस्तवित् । अवद्येन अज्ञानविप्रलम्भादिदोषेण रहितमनवद्यं । विद्यानामाकरः समूहः तादृशी आकृतिः स्वरूपं यस्य तादृशम् । ‘आकरो निकरे खना’विति वैजयन्ती । विद्यानां आकरभूता उत्पत्तिस्थानभूता आकृतिः स्वरूपं यस्य तदिति वा । अपत्यं पुत्रं ‘तनयश्च नन्दन इति प्राज्ञैरपत्यं स्मृतं’ इति हलः । कैरुपायैः साधनैः लभेमहि । डु लभष्\nप्राप्तौ लिङ् ।। १७ ।।",
  "2017": "पूर्वेऽपीति ।। पूर्वे पुरातनाः कर्दमः कर्दमाख्यः प्रजापतिः,पराशरः पराशराख्यमुनिः,पाण्डुः पाण्डुभूपः,ते मुख्या येषां ते । यस्य श्रीहरेः सेवया परिचर्यया गुणानां गणैः समूहैराढ्यं सम्पन्नम् अपत्यं सुतं कपिलव्यासधर्मजभीमार्जुनादि-पुत्रानित्यर्थःआपुः प्रापुः । पूर्णाः प्रत्येकं परिपूर्णाः सन्तो निर्दोषा ये गुणा आनन्दादयस्त एव तनुः शरीरं यस्य तम् । करुणैव दयैवामृतं तेनाब्धिरिवाब्धिस्तं कुलपतिं अस्मत्कुल-स्वामिनं तं कर्दमादीनां अपत्यप्रदातारं नारायणं शरणं व्रजेम । व्रज गतौ लिङ् ।। उपमा ।। १८ ।।",
  "2018": "इत्थमिति ।। अन्यश्चासौ बन्धुश्च न विद्यतेऽन्यबन्धुर्यस्य सः । शुभः निर्मलः आत्मा मनो यस्य स द्विजः । विचिन्त्य विचार्य । अतिशयेन प्रियं प्रेष्ठं तत् प्रददातीति तम् । यस्य यस्य यद्यत्प्रेष्ठं तस्मै तस्मै तत्तत्प्रदमित्यर्थः । रजतपीठ-पुरमधिवास आवासस्थानं यस्य तम् । भुजङ्गः शेषः शयनं शय्या यस्य तम् । ‘पर्यङ्कः शयनं शय्या’ इति हलः । भवः संसार एवाब्धिस्तस्माद्यद्भयं तस्य भङ्गो नाशस्तं ददातीति तया भक्त्या । द्वौ च तौ षट् च द्विषट् द्वादश इत्यर्थः । द्विषट् अब्दाः संवत्सरा यस्य स चासौ कालश्च तम् । निर्व्यवधानं द्वादशाब्दकालसमाप्तिपर्यन्तमित्यर्थः । ‘कालाध्वनोरत्यन्तसंयोगे’ इति द्वितीया । भेजे सिषेवे । भज सेवायां लिट् ।। १९ ।।",
  "2019": "पत्न्नयेति ।। पत्न््नया भार्यया समं साकं भगवतः अनन्तासनस्य पदाब्जं भजन् सन् द्विजेन्द्रः लघून् स्वतोऽल्पानपि भोगान् स्रक्चन्दनादीन् पुनः भगवद्भजनोपक्रमानन्तरं लघयाञ्चकार लघूचकार । लघि भाषायां आमन्ताल्लिट् । स्वयञ्च स्वत एव अप्रयत्नेनेति भावःदान्तं निगृहीतेन्द्रियं वशीकृतचक्षुरादीन्द्रियकमित्यर्थःहृदयं मनः दमयाञ्चकार दान्तमकरोत् । स्वच्छं निर्मलञ्च शौचाचमनप्राणायामादिभिः बाह्याभ्यन्तरशुद्धियुक्तमित्यर्थःदेहं अधिकं यथा भवति तथा विमलीचकार । पञ्चगव्यप्राशनादिना पुनर्निर्मलमकरोत् ।। २० ।।",
  "2020": "तीव्रैरिति ।। गुणानां ज्ञानादिगुणानां गणास्तैरर्णव इवार्णवस्तादृशो यः पुत्रस्तस्मिन् काम इच्छा ययोस्तौ । देवेनान्तर्यामिणा हरिणा ईरितौ प्रेरितौ जायापती भार्याभर्तारौ तीव्रैः दुष्करैः पयोव्रतं मुखं मुख्यं येषां तैः । ‘मुखं तु वदने मुख्य’ इति वैजयन्ती । क्षीराहारमात्रपुरःसरैरित्यर्थः । विविधानि यानि व्रताग्रयाणि व्रतश्रेष्ठानि तैः । सम्पूर्णः अनन्तगुणपूर्णो यः पुरुषः श्रीनारायणस्तं नितान्तं अत्यन्तं,पुरा देवेन चतुर्मुखेनेरितौ वामनावतारार्थं तपः कार्यमित्युक्तौ तावदितिकश्यपाविव अतोषयतां तुष तुष्टौ लङ् । ‘फाल्गुनस्यामले पक्षे द्वादशाहं पयोव्रतः । अर्चयेदरविन्दाक्षं भक्त्या परमयान्वितः’इत्यादिभागवतोक्तप्रकारकपयोव्रतपूर्वकव्रतैरदितिकश्यपौ वामनप्रादुर्भावार्थं यथा श्रीहरिमतोषयतां तद्वच्छ्रीमन्मध्वावतारार्थमिमावपि दम्पती पयोव्रतपूर्वकव्रतैः श्रीमद-नन्तासनमतोषयतामिति भावः ।। २१ ।।",
  "2021": "नाथस्येति ।। नाथस्य स्वामिनः दम्पतिभ्यां समाराधितस्य हरेः भूरिर्बहुला या करुणा दया सैव सुधा तया अभिषिक्तौ अभिवृष्टौ अत्यन्तं दयाविषयाविति भावः । श्रीश्च श्रीधरश्च तयोः प्रततिर्व्याप्तिः विशेषसन्निधानमित्यर्थः । तया शारे मिश्रे शरीरे यष्टी इव शरीरयष्टी शरीरदण्डौ ययोस्तौ । यद्वा श्रीश्रीधरप्रतत्या शारे शबले शरीरयष्टी ययोस्ताविति । ‘शबले मारुते शार’ इति वैजयन्ती । भूरि बहु यद्व्रतं तस्मात्प्रभव उत्पत्तिर्यस्याः सा च सा दिव्या देवतानुग्रहसम्बन्धिनी अलौकिकी वा या सुकान्तिः सा अनयोरस्तीति तादृशौ तौ जायापती,अथ अनन्तरं देहशुद्धिं,अतिमात्रमत्यन्तम् अलभेताम् प्राप्तौ ।। २२ ।।",
  "2022": "कान्तादिति ।। अथ भगवत्सेवया देहशुद्ध्यनन्तरम् अच्छं निर्मलमम्बरं वस्त्रं यस्याः सा । परिपूरिताः,सत्पुत्रो भविष्यतीति देवतासूचनादिना परिपूर्णा आशाः कामा यस्याः सा । भाविनी भवित्री भूसुरेन्द्रदुहिता द्विजेन्द्रसुता जगतां हिताय शुभाय आद्ये सर्वस्यादिभूते हरौ पक्षः पक्षपातो यस्य तस्मात् श्रीहरिभक्तादिति यावत् । स्वकान्तात्स्वपतेः समुचिते गर्भाधानयोग्ये ऋतौ ऋतुदर्शनाङ्गस्नानानन्तरमिति भावः । अपास्तं निरस्तं तमोऽज्ञानं यस्य तं गर्भम् । अच्छाम्बरा निर्मलाकाशा परिपूरिताशा चन्द्रिकया सम्पूरितदिक् भाविनी क्रमेण भविष्यन्ती रजनी रात्रिः समुचिते चन्द्रविकासयोग्ये ऋतौ शरद्दृतौ आद्यपक्षात् शुक्लपक्षात् अपास्ततमसं निरस्तान्धकारं विधुमिव चन्द्रमिव बभार । डुभृञ् भरणे लिट् ।। २३ ।।",
  "2023": "तमिति ।। द्विजेन्द्रवनिता मध्यगेहभट्टस्य भार्या । पूर्वपक्षे शुक्लपक्षे सितं श्वेतं यद्बिम्बं मण्डलं चन्द्रमण्डलमित्यर्थः । तदिव प्रवृद्धं तं गर्भं यावत् यदा अत्र भूतले सुषुवे प्रसूतवती । षूङ् प्राणिप्रसवे लिट् । तावत्तदा सः भुव्यवताराय भगवदादिष्टो वायुः मुख्यप्राणः अंशेनैकदेशेन अवतीर्य भुवमागत्य रूप्यपीठे रजतपीठे वसन्तमिति शेषःविष्णुं प्रणम्य । तस्य सम्बन्धि तदीयं मध्यगेहभट्टसम्बन्धीत्यर्थः भवनं गृहं प्रययौ ।। २४ ।।",
  "2024": "सम्पूर्णेति ।। भुवनानां लोकानां,अधिकश्चासौ राजा चाधिराजोऽधिपतिः ‘राजाहः सखिभ्यष्टच्’ इति टच् । भुवनाधिराजो भगवान् षड्गुणसम्पन्नः असौ वायुः सम्पूर्णानि यानि लक्षणानि द्वात्रिंशदङ्गसम्पदस्तैः प्रसिद्धं सम्पूर्णलक्षणचणं ‘तेन वित्तश्चुञ्चुप् चणपौ’ इति सूत्रेण तेन प्रसिद्ध इत्यस्मिन्नर्थे चणप् प्रत्ययः । नव नवसङ्ख्याकानि राजमानानि शोभमानानि द्वारान्तराणि द्वारविशेषा यस्मिन् तत् । ‘अन्तरं परिधानीये बाह्ये स्वीयेऽन्तरात्मनि । मध्येऽवकाशतादर्थ्यविशेषविवरेष्वपि’ इति वैजयन्ती । परमस्य सर्वोत्तमस्य श्रीहरेः परमं सुन्दरं यन्मन्दिरं तत् तदानीं विप्रपत्न््नयुदरसम्भूतं सत् निर्दुष्टं यत्पुरवरं शरीरश्रेष्ठम् । ‘वर्ष्म पुरं च पिण्डं क्षेत्रं च गात्रं च’ इति हलः । परं अन्यं प्रसूतिपर्यन्तं गर्भे स्थितं जीवमित्यर्थः । निष्कासयन् निर्यापयन् सन्परं शत्रुं विजित्य तं नगरान्निष्कासयन्,राजा सम्पूर्णलक्षणचणं सम्पूर्णनगरलक्षणप्रसिद्धं नवानि लेपनधवलीकरणादिना नूतनानि राजमानानि शोभमानानि द्वारान्तराणि द्वारविशेषा यस्मिन् तत् । परमसुन्दराणि अतिसुन्दराणि मन्दिराणि यस्मिन् तादृशं सत्पुरमिव निर्दुष्टनगरमिव विवेश । विश प्रवेशने लिट् । मुख्यवायुः गर्भवासरहितः सन् गर्भवासदुःखं जन्मदुःखञ्चानुभूय कर्मवशात्तावता चरितार्थं जीवं तस्माद्देहान्निष्कास्य स्वसङ्कल्पादेव सम्पूर्णलक्षणचणं तं देहं सहसा परमानन्देन राजा नगरमिव विवेशेति भावः ।। २५ ।।",
  "2025": "सन्तुष्यतामिति ।। इह भुवि कौतुकवशैः सम्भ्रमपरवशैः मानुषैश्च मनुष्यैरपि सुरदुन्दुभिमन्द्रनादः सुरदुन्दुभीनां गम्भीरध्वनिः । ‘मन्द्रो गम्भीर उच्यत’ इत्यमरः । यस्मादयं वायुः पृथिव्यामाविरभूत्तस्मात्सकलाः समस्ता ये सन्निकराः सज्जनसमूहास्तैः सन्तुष्यतां सन्तोष्टव्यम् । तुष तुष्टौ कर्मणि लोट् । असद्भिर्दुर्जनैः खिद्येत खेदः प्राप्यताम् । खिद दैन्ये कर्मणि लिङ्इति आख्यन्निव वदन्निव । ख्या प्रकथन इति धातोः शतृ । प्राश्रावि विश्रुतः । श्रु श्रवणे कर्मणि लुङ् । तदवतारसमये समुद्भूतं सुरदुन्दुभिमन्द्रनादं श्रुत्वा सतां सन्तोषोऽभूत् । असतां मनसि खेदोऽभूदिति वस्तुगतिः । तत्र सद्भिः सन्तुष्यतां असद्भिः खिद्येतेत्याख्यातमित्युत्प्रेक्षते ।। २६ ।।",
  "2026": "नाथमिति ।। नाथं स्वकुलस्वामिनं रजतीठपुराधिवासं श्रीहरिं निषेव्य सेवां कृत्वा । अत्यन्तं दूरमतिदूरं अतिदूरं न भवतीत्यनतिदूरं भवनात् स्वगृहादनतिदूरं समीपं आप्तः प्राप्तः । प्रकर्षेण जानातीति प्रज्ञः । प्रज्ञ एव प्राज्ञः । ‘प्रज्ञादिभ्यश्चे’ति स्वार्थे अण् । स द्विजेन्द्रः । महाय उत्सवाय प्रकृत उपक्रान्तः यो दुन्दुभिनादः सः पूर्वो यस्य तस्मात् कैश्चन पुरुषैरुत्सवायोपक्रान्तदुन्दुभिनादश्रवण-पूर्वादित्यर्थः । पुत्रस्योद्भवस्य जन्मनः श्रवणात् महत् सुखमेव सौख्यं आप्य प्राप्य परोक्षः परोक्षार्थः पदं विषयो यस्य तत् ज्ञानं इष्टस्य सुखस्य हेतुं कारणं अमत ज्ञातवान् । मनु अवबोधने लुङ् । स्वेष्टपदार्थस्यापरोक्षज्ञानमेव सुखसाधनमित्ययं नियमो न किंतु तस्य परोक्षज्ञानमपि सुखसाधनं भवत्येव अनुभवसिद्धत्वादिति निश्चितवानिति भावः । तथा चोक्तं भगवत्पादैः ‘अपरोक्षं परोक्षं वा ज्ञानमिष्टस्य साधनम्’ इति ।। २७ ।।",
  "2027": "आविश्येति ।। शोभनानि कर्माणि यस्य स सुकर्मा द्विजो वेश्म गृहं आविश्य । इन्दुवत् वक्त्रं यस्य तं सद्योजातमपीन्दुवदनं निजनन्दनमात्मपुत्रं भूयः अतितरां अभिनन्द्य । मुकुन्ददयां मुकुन्दकृपां प्रवन्द्य नमस्कृत्य स्तुत्वा वा । ‘वदि अभिवादनस्तुत्योः’ । जातस्योत्पन्नस्य । गुणानां जातस्य समूहस्य वहतीति वहस्तस्य । तस्य स्वनन्दनस्य । जातस्य कर्म जातकर्म तदादि येषां तानि च तानि कर्माणि च तेषां निवहं समूहम् । ‘निकरनिकायनिवहविसरव्रजपुञ्जसमूहसञ्चया’ इति हलः । विदधे चक्रे । डुधाञ् धारणपोषणयोः लिट् ।। २८ ।।",
  "2028": "ज्ञानार्थमिति ।। सुतनाम्नः कर्त्रा पुत्रनामकृतवतेत्यर्थः । तातेन पित्रा उक्तं यद्वासुदेव इति पदं नाम सुरेन्द्रा देवश्रेष्ठा,यत् यस्मात् एष असुदेवः प्राणदेवः श्रीमुख्यवायुः ज्ञानार्थमभूत् तस्मात् वासुदेव इति । अत्र वा इत्येतत्पदं भावे विच् प्रत्ययान्तं सत् ज्ञानवाचकम् । ‘वा गतिगन्धनयो’रिति धातोः गत्यर्थकानां च ज्ञानार्थकत्वात् । एवं च वार्थं ज्ञानार्थं जातः असुदेव वासुदेव इति मध्यमपदलोपी समासः । यद्यस्मात् असौ मुख्यप्राणः सदा वासुदेवस्य श्रीकृष्णस्य ये पदे पादौ तयोर्या भक्तिस्तस्यां रत आसक्तस्तस्मात् वासुदेवः । अस्मिंश्च पक्षे वासुदेवशब्दात् ‘तस्येद’मित्यर्थेऽण्प्रत्ययः । वासुदेवसम्बन्धित्वात् वासुदेव इत्यर्थः । वासुदेवसम्बन्धित्वं च तद्भक्तत्वमेव । एवमर्थद्वय-परतयान्वर्थकमस्य वासुदेवनामेति भावः । वासुदेवपदमन्ववदन् अस्य पुत्रस्य वासुदेवनाम उक्तरीत्यान्वर्थत्वात्साध्वित्यन्ववदन्निति भावः । तथा चैवमन्वयः यद्यस्मादेष असुदेवः ज्ञानार्थमेवाभूत् यद्यस्मादसौ वासुदेवपदभक्तिरतः तत्तस्मात्सुतनामकर्त्रा तातेन निगदितं यद्वासुदेवपदं तत्सुरेन्द्रा अन्ववदन्निति ।। २९ ।।",
  "2030": "अत्रस्तमिति ।। बुधो ज्ञानी स द्विजेन्द्रः सततं त्रस्तो न भवतीत्यत्रस्तस्तम् । परिफुल्ले विकसिते चक्षुषी यस्य तत् । कान्त्या प्रतिदिनं वर्धमानया स्वरूपकान्त्या विडम्बितोऽनुकृतः नवेन्दुः शुक्लपक्षोदितचन्द्रो येन तत् । जगति न विद्यते अर्घो मूल्यं यस्य तत् असदृशमिति भावः । एवंभूतं पुत्ररत्नं उपगृह्य आदाय कदाचित् आप्तः रजतपीठवासं स्वनाथं प्राप्तः तस्मै स्वस्वामिने तत् पुत्ररत्नं उपायनं आर्पयत् समर्पयामास । ऋ गतौ लङ् । ‘अर्तिह्री’ इत्यादिना णिजन्तात् पुगागमः । यथा कश्चित् अत्रस्तं त्रासाख्यमणिदोषरहितं ‘मणिदोषे भये त्रास’ इति वैजयन्ती । परिफुल्लचक्षुः मलापनयनादिना संस्कारेण परिफुल्लछिद्रं जगति मूल्यरहितं कान्त्या विडम्बितचन्द्रं रत्नं स्वस्वामिने समर्पयेत् तद्वदिति श्लेषाभिप्रायः ।। ३१ ।।",
  "2031": "नत्वेति ।। असौ द्विजेन्द्रः रजतपीठपुरं आलय आवासो यस्य तं,तं पतिं नाथं नत्वा बालस्य स्वशिशोः । न विद्यते आपत् अनिष्टं यस्यास्तां सम्पदं श्रेयः अर्थयित्वा सम्प्रार्थ्य सुतेन साकं परिवारा ये जना शिष्यजनास्तैरन्वितो युक्तः सन् निशीथश्चासौ समयश्च तस्मिन् अर्धरात्रकाल एवेत्यर्थः । निजं स्वकीयं धाम गृहं प्रायात् । या प्रापणे लङ् ।। ३२ ।।",
  "2032": "दोषेति ।। अनेन बालेन समं दोषा रात्रौ ‘दोषा’ इति रात्रिवाचकमव्ययम् । अतिभीमेऽत्यन्तभयङ्करे वने ईयुषां गच्छतां सतां क्रीडां कर्तुमुपक्रान्तः क्रीडितः । ‘कर्तरि च’ इति कर्तरि क्तः । तस्मिन् वने क्रीडितस्तत्क्रीडितः स चासौ ग्रहो भूतविशेषः इह एषां मध्ये एकतमं तुतोद बबाधे । तुद व्यथने लिट् । केनापि केनचित्पुरुषेण उद्वान्तं छर्दितं रक्तं येन तं,तं ग्रहपीडितं पुरुषं अवलोक्य एष ग्रहःकथं केन प्रकारेणतुदति बाधत इति तुत् शिशोस्तुत् शिशुबाधक इत्यर्थःनाभूत् अहो आश्चर्यम् । इत्थं अभ्यधायि प्रोक्तम् । डु धाञ् धारणपोषणयोर्लुङ् ।। ३३ ।।",
  "2033": "आविश्येति ।। असौ महाग्रहः पूरुषमुद्वमद्रक्तं तमेव आविष्य,अस्माकं विहारः क्रीडा तस्याः समये काले उपगतान् अस्मत्समीपमागतान् यस्य श्रीमुख्यवायोः शक्तिः सामर्थ्यं तया गुप्ती रक्षा तया रहितान् समस्तान् हन्तुमलं समर्थोऽस्मि । ‘अलं भूषणपर्याप्तिशक्तिवारणवाचकम्’ इत्यमरः । स लोकेश्वरो वायुः बालतमः किल शिशुतमः किल । बत विस्मये । अहो एनं लोकेशमयं बालतम इत्याहेति विस्मयः इत्युवाच ।। ३४ ।।",
  "2034": "स्तन्येनेति ।। भीरुर्भयशीलैषा माता कदाचन बालं स्तन्येन स्तनक्षीरेण मुहुः अनुतोष्य सन्तोष्य विरहं वियोगं न सहत इति विरहासहापि स्वस्य धाम्नो गृहात् विश्वस्य जगतः परिपालकस्य रक्षकस्य स्वशिशोः परिपालनाय रक्षणाय अनुगुणां वशवर्तिनीं निजां स्वकीयां कन्यांविश्वस्य रक्षणे विश्वासं कृत्वा,अन्यत्र ययौ किल । किल ऐतिह्ये । इयमिमं बालकं रक्षितुं समर्थेति स्वमनसा विश्वासं कृत्वा बालं परिपालयेत्युक्त्वा कार्यविशेषवशात्स्वमन्दिरादन्यत्र जगामेति भावः ।। ३५ ।।",
  "2035": "सेति ।। मुग्धा रम्या सा कन्या ‘मुग्धो मूढे च रम्ये च’ इति हेमचन्द्रः । प्ररुदितं प्रकर्षेण सञ्जातो रोदोऽस्येति तं बालकं परिसान्त्वयन्ती बहुभिरुपायैः सामवचनैश्च रोदं शमयन्ती सती हे तात तात जनक ‘तातोऽनुकम्पे पितरि’ इति हेमचन्द्रः । सु शोभनं मुखं यस्य तत्सम्बुद्धिः । एवं पुनर्मारोदीः । रुदिर् अश्रुविमोचने लुङ् । माता त्वरितं क्षिप्रं यथा भवति तथा तव रुचितं आकाङ्क्षितं स्तन्यदानं,कदलीफलदानं वा,तनोति करोति इति मुग्धानि मनोहराणि अक्षराणि यस्मिन् तेन वचसा वाक्येन अव्यक्तमधुराक्षरेण वचसेत्यर्थः । अनुनिनाय अनुनिन्ये । नीञ् प्रापणे लिट् ।। ३६ ।।",
  "2036": "रोद इति ।। पोतस्य बालकस्य रोदे रोदने क्रियासमभिहारत आवृत्ते,पुनः पुनरेवेत्यर्थःवृत्ते प्रवृत्ते सति मातर्यपि जनन्यामपि चिराद्दीर्घकालात् ‘दीर्घकाले चिराच्चिरं’ इति वैजयन्ती । न आगता नागता तस्यां नैकधेत्यादिवन्न समासोऽयम् अनागतायां सत्यामित्यर्थः । बाला सा कन्यापि रुदन्तं बालं जग्राह इतस्ततः लोटनं यथा न कुर्यात्तथा गृहीतवती । अथ च तदनन्तरं च मातृमार्गं मातुरागमनमार्गं क्रियासमभिहारत एव पुनःपुनरेव कदा नु आयास्यतीत्यैक्षत । ईक्ष दर्शने लङ् ।। ३७ ।।",
  "2037": "कर्तव्येति ।। सा कन्या कर्तुं योग्यं कर्तव्यं तस्मिन् मौढ्यमज्ञत्वं कर्तव्यकर्मविषये मूढत्वमित्यर्थः । अभिपद्य प्राप्य,तथापि क्रमेण निरूप्य किमत्र कार्यमिति विचार्य पयोऽपि क्षीरमपि सततं शीतं शीतलं परिपाययन्ती अम्बा बालस्य माता यस्य बालस्य अतिवेलमतितरां उष्णरोगं उष्णनिमित्तकरोगं अशङ्कत । शकि शङ्कायां लङ् । तं बालं प्रपक्वं सम्यक् पक्वम् कुलत्थकुलं कुलत्थाख्यधान्यसमूहं प्राभोजयत् भोजयामास । भुज पालनाभ्यवहारयोर्लङ् । खल्विति वाक्यालङ्कारे । ‘निषेधवाक्यालङ्कार-जिज्ञासानुनये खलु’ इत्यमरः । माता यस्योष्णरोगशङ्कया क्षीरमपि शीतलं पाययति तस्मै शिशवेऽत्युष्णं कुलत्थं भक्षितुमदादिति भावः ।। ३८ ।।",
  "2038": "नूनमिति ।। तदा विप्रपत्नी ब्राह्मणभार्या । बालः पिपासुः स्तनक्षीरं पातुमिच्छन् अतिरोदिति अतितरां रोदिति नूनम् हन्त हन्तेत्येतदनुकम्पायां,विषादे वा,दयाविरहितां बालके दयारहितां परं बालपोषणादन्यद्यत्कृत्यं कार्यं तस्मिन् सक्तां आसक्तां मां धिक् इत्याकुला सम्भ्रान्ता सती गृहं सद्म उपेत्य,प्रसन्नं रोदनादिकं परित्यज्य प्रसन्नमुखं पूर्णं कुलत्थधान्यभक्षणेन परिपूर्णमुदरं यस्य तं सुतं अवैक्षत ददर्श । ईक्ष दर्शनाङ्कनयोर्लङ् ।। ३९ ।।",
  "2039": "पृष्ट्वेति ।। ततः स्वमन्दिरगमनानन्तरं पृष्ट्वा,किमित्ययं बालः पूर्णोदरो वर्तते,किं त्वया दत्तमिति विचार्य,तद्वचनात्प्रवृत्तं सकलमवगम्य कुलत्थधान्यभक्षणेनोदरपूर्तिं ज्ञात्वा शिशुनोपभुक्तं भक्षितमिदं यूनाञ्च यौवनवयस्कानामपि दुःसहं सोढुमशक्यं जीर्णीकर्तुमशक्यमित्यर्थः । इत्थं इति विचिन्त्य तनयां स्वपुत्रीं बहु अतितरां भर्त्सयन्त्या तया मात्रा भीतं तनयस्य क्षेमापायभयं प्राप्तम् । कुपितमुत तनयां प्रति कोपश्च कृतः,मनसानुतप्तम् मदुपेक्षया खल्वेवमभूदिति पश्चात्तापश्च कृतः ।। ४० ।।",
  "2040": "आरोग्येति ।। पुत्रे तदापि कुलत्थकुले भक्षितेऽपि पुरेव कुलत्थभक्षणात्प्रागिवआरोग्येण शालते शोभत इति तादृशस्तस्मिन् शरीरारोग्यवति सतीत्यर्थः । अमुष्य बालकस्य जननी माता विस्मेरतां विस्मययुक्ततां उपजगाम,अस्य महिमानमविदित्वा विस्मयं जगाम । बालस्य तु नैतच्चित्रमिति भावः । तथा हि त्र्यवयवो लोकस्त्रिलोकस्तस्य जननी माता सती,समस्ता सर्वविषयिणी शक्तिः सामर्थ्यं यस्य तस्य,यस्य मुख्यवायोः जननी माता महालक्ष्मीः । विषे देवासुरैरमृतमथनकालोत्पन्नकालकूटविषे वायुना पीतेऽपि विस्मयमाश्चर्यं‘विस्मयोऽद्भुतमाश्चर्यं’ इत्यमरःनावाप न प्राप्तवती । पूर्वं वायुना विषे पीतेऽपि मुख्यवायोः माता श्रीदेवी विस्मयं न अवाप । एवं विषं पीतवतस्तस्य कुलत्थभक्षणेन किमनिष्टं भवेत्?न किमपि । तदविदित्वा मध्यगेहभट्टभार्या विस्मेरतामवापेति भावः । ननु त्रिलोकेत्यत्र न तावद्विशेषणसमासः । ‘दिक्संख्ये संज्ञायाम्’ इति नियमात् त्रिलोकशब्दस्य सप्तर्ष्यादिशब्दवदसञ्ज्ञात्वात् । नापि समाहारद्विगुः ‘द्विगो’रिति ङीप् प्रसङ्गात् । न च पात्रादित्वं कल्प्यं त्रिलोक्या बहिरुल्लसन्तीत्यादि-विरोधात् । न चोत्तरपदसमासः त्रिपदतत्पुरुषस्येह दुर्लभत्वादिति चेन्न,लोकशब्दोऽत्र लोकसमुदायपरः त्र्यवयवो लोकस्त्रिलोकः शाकपार्थिवादित्वादुत्तरपदलोपः । त्रिलोकस्य जननी त्रिलोकजननीत्युपपन्नत्वात् ।। ४१ ।।",
  "2041": "स्तन्यमिति ।। जननी गृहीत्वा मुहुः स्तन्यं स्तनक्षीरम् । ‘दुग्धं स्तन्यं पयश्च पीयूष’मिति हलः । ददौ किल । जनकः पिता तं बालं दधत् दधानः सन् क्षेमाय शुभाय ‘कुशलं क्षेममस्त्रियाम्’ इत्यमरः । जजाप धन्वन्तर्यादिमन्त्रान् शान्तिसूक्तादीनि च जपितवान् किल । जप व्यक्तायां वाचि लिट् । अन्यः माता-पितृभ्यामन्यो जनोऽपि लालयति स्म अलालयत्किल । स्म अतीते । लल ईप्सायाम् लट् । मात्रादीनां स्तन्यदानादिकं सर्वं मोहेनेति वक्तुं वाक्यत्रयेऽपि किलशब्दः । तर्हि कुत्र तात्पर्यमिति पृच्छति किन्त्विति । उत्तरमाह । सर्वोऽपीत्यादिना । सर्वोऽपि जनस्तस्य बालस्य यन्मुखं तस्मिन् यः सुहासः सुन्दरमन्दस्मितं स एव रसायनममृतं सर्वजनाह्लाद-कत्वात्तस्मिन् उत्कः उत्कण्ठावान् मात्रादिसर्वजनस्तन्मुखसुहासरसायनोत्कत्वादेव स्तनक्षीर-दानादिकं चकारेति भावः ।। ४२ ।।",
  "2042": "देवादीति ।। अस्य बालस्य वदने देवादिसद्भिः,आदरो भक्तिस्तेन,अनुपालितया कदा वा अयं वदिष्यतीति प्रतीक्षितया,विलसन्ति पदानि यस्यास्तया प्रथमत आदौ अव्यक्ततया अत एव शालीनयेव स्वशालां स्वगृहमेव प्रवेष्टुमर्हतीति शालीना,तया अधृष्टतयेव ‘प्रगल्भः प्रतिभान्विते । स्यादधृष्टे तु शालीने’ इत्यमरः । भुवनार्चितया भुवनमान्यया देव्या वाग्देव्या वाण्या सरस्वत्या आत्मनेव मूर्त्तिमत्त्येव नितान्तं विजह्रे । अस्य वदनरङ्गे वाग्देव्या क्रीडा कृता । हृञ् हरणे लिट् । अयं बालोऽतिमधुरं वक्तुमुपचक्रम इति भावः । श्लेषार्थे तु सरस्वती स्वयं देवादिसद्भिरनुपालिता ब्रह्मसदसि क्रीडार्थं कदाऽऽगमिष्यतीति प्रतीक्षिता सती विलसत्पद-विन्यासा सती प्रथमतोऽव्यक्ता यवनिकाच्छन्ना सती,लज्जयाऽधृष्टा ब्रह्मसदसि तत्पुरतः यथा विहारं कुर्यात्तद्वदिति भावः ।। ४३ ।।",
  "2043": "प्रागिति ।। एषः प्रागादौ रिङ्खणं जानुभ्यां हस्ताभ्यां च गमनं चक्रे । अथ स्वयं स्थितिं मातृहस्तस्तम्भभित्त्याद्यालम्बनं विना स्थितिं चक्रे । पश्चाद्गतिं गमनं क्रमेण परिचयस्तत्तन्मार्गपरिचयस्तेन तत्पूर्वं गमनं चक्रे इति भावः । किलेत्यपरमार्थे । कुत इत्यत आहविश्वस्येति । विश्वस्य जगतः चेष्टितं स्पन्दनादिचेष्टा यदनुग्रहेण वाय्वनुग्रहेण वर्तते । अस्य वायोः तत्सर्वं रिङ्खणादिकं विडम्बनं हि मूढजनानु-करणमेव । अहो आश्चर्यम् ।। ४४ ।।",
  "2044": "पुच्छान्तमिति ।। स्वाः ज्ञातयो ये पित्रादिजनास्तैः ‘स्वमज्ञातिधनाख्यायाम्’ इत्यसर्वनामता । अदृष्ट एष बालः कदाचित्प्रातः व्रजाद्गोष्ठात् । ‘गोष्ठाध्वनिवहा व्रजा’ इत्यमरः । व्रजतः गच्छत एव प्रियस्यात्मनः प्रियस्य नानावनानि नानाविधारण्यानि तेषु चरतोऽटतः तृणानि चरतः भक्षयतः । चर गतिभक्षणयोरिति धातुः । निजर्षभस्य स्वकीयानडुहःअच्छं निर्मलं पुच्छान्तं अवलम्ब्य गृहीत्वा सहसा अतर्कितम् । ‘अतर्किते तु सहसा’ इत्यमरः । प्रायात् वनं ययौ ।। ४५ ।।",
  "2045": "उत्तुङ्गेति ।। बालः उत्तुङ्गाभ्यामुन्नताभ्यां ृङ्गाभ्यां लसितस्य राजितस्य । महिष्ठा अतिस्थूला मूर्तिः शरीरं यस्य तस्य । ‘मूर्तिः काठिन्यदेहयोः’ इति वैजयन्ती । पादैश्चरणैः आवृतं यथासम्भवमाच्छादितमवनितलं भूतलं यस्य तस्य । शोभनानि रन्ध्राणि नवद्वाराणि यस्य तस्यअनडुहः अवयवैकदेशं पुच्छरूपं आश्रित्येव शुशुभे रेजे । शुभ दीप्तौ लिट् । उन्नतशिखरविराजितस्य बहुयोजनविस्तीर्णस्य पादैः प्रत्यन्तपर्वतैरावृतभूतलस्य । ‘पादाः प्रत्यन्तपर्वताः’ इत्यमरः । सुरन्ध्रकस्य शोभनगुहायुक्तस्य उदयपर्वतस्यावयवैकदेशमाश्रित्य बालसूर्यो यथा राजते तद्वत् इत्यभिप्रायः ।। ४६ ।।",
  "2046": "लीलामिति ।। स स्वश्चासौ जनश्च स्वजनः पित्रादिः स्वीयजनः । प्रकृत्या स्वभावेन स्वतन्त्रः स्वेच्छाधीनप्रवृत्तिः बालः लीलां करोति नु?क्रीडते वा । ‘नु वितर्केऽनुपृच्छायाम्’ इत्यमरः । गृहस्यान्तरं मध्यं गच्छतीति तादृशः तथा नु?कूपान्तरं कूपान्ते पतितो नु?पतितो वा,इत्थं मुहुर्विचिन्त्य तनयं पुत्रं विमृग्य अन्विष्य अनवेक्ष्य कूपादिष्वदृष्ट्वा हृदि मनसि तापं खेदमाप । हन्तेत्येतद्विषादे । ‘हन्त हर्षेऽनुकम्पायां वाक्यारम्भविषादयोः’ इत्यमरः ।। ४७ ।।",
  "2047": "बालस्येति ।। जनः पित्रादिजनः सायं सायङ्काले एकोऽब्दो वत्सरो यस्य तम् । वृषभस्य बालेन कृतोऽवलम्ब आश्रयो येन तं आव्रजन्तं शिशुं यद्यस्मात् ऐक्षत अपश्यत् तस्मात्कारणात् बालस्य शिशोः बालस्य वृषभपुच्छस्य परिलम्बनम् अवलम्बनंगोचरो विषयो यस्य तं वनगोचरोक्तं वनं गोचरो विषयो यस्य तेन उक्तम् । वृषभबालमवलम्ब्य गच्छन् बालः प्रातर्मया दृष्ट इति केनचिद्वनचारिणोक्तमित्यर्थः । वचनमपि व्यश्वस्यत विश्वस्तम् । श्वस प्राणने कर्मणि लङ् । वृषभबालं गृहीत्वा वनात् गृहं प्रत्याव्रजन्तं बालं सायङ्काले दृष्ट्वा पश्चाद्वनगोचरोक्तवचने विश्वासोऽभूदिति भावः ।। ४८ ।।",
  "2048": "चिन्तेति ।। दरिद्रो निर्धनः । चिन्तितं प्रार्थितम् अखिलं ददातीति चिन्तितदः तम् । चिन्तामणिनामको मणीन्द्रो मणिश्रेष्ठस्तम् । चिन्तामणिष्विन्द्रः श्रेष्ठस्तमिवेति वा । मुमुक्षुः संसारान्मोक्षमिच्छुः पुमान्,विष्णुः पर उत्कृष्टः विषयतया यस्मिन् तं विज्ञानमेव विशिष्टतत्त्वज्ञानमेव मार्गस्तमिव,अस्य बालस्य स्वजनः पित्रादिस्वीयजन इत्येवमन्विष्यापि नष्टं अदृष्टम् । ‘नश अदर्शन’ इति धातोः । न चात्र नाशोऽविवक्षितः तथात्वे पुनर्लाभायोगात् । चिन्तितदं विष्णुपरं विष्णुनिष्ठं नन्दनं लब्ध्वा तं पुत्रदर्शनाख्यं लाभं तस्य नाथस्य रूप्यपीठवासिनो हरेरनुग्रहमेव मेने । मन ज्ञाने लिट् । पुत्रदर्शनं तस्यानुग्रहं मेन इति भावः ।। ४९ ।।",
  "2049": "लीलेति ।। कदाचित् लीलावसानस्य क्रीडावसानस्य समये काले सहसा अतर्कितं आगत्य अमुना बालेन अभ्यवहृतिं प्रति भोजनं प्रति चोद्यमानः प्रेर्यमाण आर्यः सज्जनः पिता । ‘आर्यौ सज्जनसंविदा’विति हेमचन्द्रः । नन्दनमुख-मेवेन्दुश्चन्द्रस्तं अवेक्ष्य नः अस्माकं वृषं विक्रीतुं शीलमस्यास्तीति वृषविक्रयी । द्रव्यं पश्चाद्देहीयुक्ता मूल्यार्थं वृषद इत्यर्थः । एष धनिकः रोद्धा निषेद्धा मह्यमदत्वा न भोक्तव्यमित्युक्त्वा,स्वयञ्चानशनमुपविष्टः सन् भोजनविघ्नकारी अस्ति वर्तते । तस्मात् न अहम् इदानीं भोक्ष्ये । त्वमेव भुंक्ष्व इति मन्दं यथा भवति तथा शनैः इत्यर्थः । प्रोवाच । शनैरित्यनेन लालनमवगम्यते । क्रुद्धश्चेदुच्चैर्ब्रूयादिति ।। ५० ।।",
  "2050": "लीलेति ।। स अर्भकः लीलानाम् आकर आश्रयस्तेन सुकोमलेन सुकुमारेण करेण हस्तेन आशु अभिमतं धनिकेन भट्टेन च सङ्ख्याविषये सम्प्रतिपन्नं यन्निष्कपदं निष्कस्थानं तस्मिन् कानिचित् बीजान्तराणि बीजविशेषान् । तिन्त्रिणीबीजानीत्यैतिह्यम् । स्मित्वा मन्दस्मितं कृत्वा तस्मै धनिकाय यदाऽदात् तदा धनिकस्तानि बहुमान आदरः पूर्वः पुरस्सरो यथा भवति तथा आदत्त किल जग्राह किल । दाञ् दाने लङ् । किलेत्यैतिह्ये । मम द्रव्यमागतमित्युक्त्वा जगाम च ।। ५१ ।।",
  "2051": "लब्धमिति ।। द्विजेषु पुङ्गवः श्रेष्ठस्तेन । ‘स्युरुत्तरपदे व्याघ्रपुङ्गवर्षभ कुञ्जराः । सिंहशार्दूलनागाद्याः पुंसि श्रेष्ठार्थवाचकाः’ इत्यमरः । भट्टेन अन्यः कालः कालान्तरं तस्मिन् । निजमात्मीयं यद्धनं तस्मिन् स्वदत्तवृषभस्य मूल्यभूतधनं इत्यर्थः । प्रतिदातुमिष्टं प्रतिदित्सितं तस्मिन्नपि सुतात् तव पुत्रात् लब्धमिति वदन् । स धनिकः । मानवो मनुष्यो न भवतीत्यमानवो देवः श्रीमुख्यवायुस्तस्य नवा नूतना अवताररूपेत्यर्थः । या आकृतिः स्वरूपं तस्या इति ततः । बीजमिति च्छलं मिषं तेन । ‘व्याजश्च्छद्म छलं मिषं’ इति हलः । साक्षान्मुख्यतः विशिष्टमुत्तमं पुरुषार्थं मोक्षं लेभे । डु लभष् प्राप्तौ लिट् । अहो आश्चर्यम् । अस्य महिमेति । विशिष्टपुरुषार्थश्च मोक्ष एव । ‘मोक्षो हि सर्वपुरुषार्थोत्तमः’ इति श्रीविष्णुतत्त्वनिर्णये श्रीमदाचार्याणां वचनम् ।। ५२ ।।",
  "2052": "वासुदेवमिति ।। जनः सुजन इह भुवि विद्यमानमसूनां प्राणानां देवता देवः श्रीमुख्यप्राणस्तस्याः सती निर्दुष्टा या कला अंशा ताम् । ‘चन्द्रांशे कलने कला । महाभूतेष्विन्द्रियेषु ज्ञानावयवयोरपि’ इति वैजयन्ती । कलाशब्दो नित्यस्त्रीलिङ्गः । मुख्यवाय्ववतारभूतमित्यर्थः । इति उक्तरीत्या विविधा नानाविधा लीला बालक्रीडा यस्य तम् । वासुदेव इति सन्नामान्वर्थनाम यस्य तम् । ‘शेषाद्विभाषे’ति कः । तं अर्भकं बालं वसुदेवस्यापत्यं पुमान् वासुदेवः तं वसुदेवपुत्रमित्यर्थः । वासुदेवं वा श्रीकृष्णनामानं भगवन्तमिव । ‘वा विकल्पोपमानयोः’ इत्यमरः । अभिननन्द श्रुत्वा\nदृष्ट्वा च सन्तुतोष । नदि हर्षे लिट् । रथोद्धतावृत्तम् । ‘रात्परैर्नरलगै रथोद्धता’ इत्युक्तेः ।। ५३ ।।",
  "3001": "कथान्तराणि विशेषाकारेण वक्तुमुपक्रमते – अथेति ।। कथान्तरद्योतकोऽथशब्दः । ‘मङ्गलानन्तरारम्भप्रश्नकार्त्स्न्येष्वथो अथ’ इत्यमरः । कदाचन कस्मिंश्चित्काले सुन्दरस्य नन्दनस्य स्मितं मन्दहासोपेतं यन्मुखं तदेवेन्दुरिव तं पश्यन्तीति तथोक्तास्तेषां नॄणां दयितौ प्रियौ जाया च पतिश्च दम्पती । ‘जायाया दम्भावजम्भावौ वा निपात्यौ’ इत्युक्तेर्जायापदस्य दम्भावः । निजानामात्मीयबन्धूनां मुदे सन्तोषाय । स्वजनैः स्वकीयजनैः सह महमुत्सवमुद्दिश्य अतः स्वमन्दिरात् मुदा प्रीत्या प्रययतुः । अस्मिन् सर्गे द्रुतविलम्बितं वृत्तम् । ‘द्रुतविलम्बितमाह नभौ भरौ’ इति तल्लक्षणम् ।। १ ।।",
  "3002": "स्वजनेति ।। स बालः । नृभिः नरैः । रणतो ध्वनिं कुर्वतः । रण शब्द इति धातुः । शरणतो गृहात् । जनानां समूहो जनता स्वस्यात्मनो जनता स्वबन्धुजनसमूह इत्यर्थः । तस्या अपगम उत्सवमन्दिरान्निर्गमः स च,आगमः प्रवेशः स च,सङ्गमः संमेलनं स च,सभाजितं परस्परसम्भावनं तच्च तानि पूर्वाण्येव पूर्वकाणि यस्य तादृशश्चासौ सम्भ्रमश्च तस्मिन् । जननी विदुषी न भवतीति अविदुषी । मम निर्गमनं न जानातीति मत्वा निरगात् निर्जगाम । इण् गतौ लुङ् ।। २ ।।",
  "3003": "क्वन्विति ।। तात वत्स क्व नु यियाससि यातुमिच्छसि । साम्प्रतम् इदानीं‘एतर्हि सम्प्रतीदानीमधुना साम्प्रतं तथा’ इत्यमरःतव स्वजनस्य बन्धुजनस्य सन्त्यजनं त्यागः साम्प्रतं युक्तं न । ‘युक्ते द्वे साम्प्रतं स्थान’ इत्यमरः । इति पथि भवाः पथिकास्तैः पान्थजनैरित्यर्थः । उदितः व्रजन् गच्छन् । विभुः समर्थः । स बालः आकुलं न भवतीत्यनाकुलं सम्भ्रमरहितमित्यर्थः । स्मितं मन्दहासमुत्तरं पथिकवचनानां प्रत्युत्तरमातनोत् अकरोत् । तनु करणे लङ् । पथिकवचनं श्रुत्वा मन्दहासं चकारेति भावः ।। ३ ।।",
  "3004": "त्वरितमिति ।। सः त्वरितं शीघ्रं यथा भवति तथा काननेऽधिष्ठिता देवता तस्याः सदनं मन्दिरम् । काननस्य ‘कुडुवूरकानन’ इत्यपभ्रष्टसज्ञा । आ सम्यग् इत्वा गत्वा एत्य,अत्र काननदेवतासदने रमापतिं तत्र सन्निहितं श्रीहरिं ननाम । ततोऽपि काननदेवतासदनादपि लघु शीघ्रं यथा भवति तथा । ‘लघुक्षिप्रमरं द्रुतम्’ इत्यमरः । प्रगतो यातः सन् नालिकेर एव नारिकेलि । स उपपदं यस्य तन्नारिकेल्युपपदं च तदन्तरञ्चेति नारिकेल्युपपदान्तरम् । तत्र चोपपदस्य नारिकेलीशब्दस्य संस्कृते नारिकेल-वृक्षवाचिनस्तौवानां ‘ताे’ इत्यपभ्रष्टसञ्ज्ञा । अन्तरशब्दस्य ‘अन्तरमवटं छिद्र’मित्यभि धानात्संस्कृते छिद्रवाचिनस्तौवानां ‘कुडे’ इति । तथा च नारिकेल्यन्तरशब्दस्य ‘ताेकुडे’ इत्यपभ्रष्टभाषायां समुदायार्थः । ‘ताेकुडे’ इति शिव•िग्रामे कस्यचिद्देश-विशेषस्य सञ्ज्ञा तस्मिन् यत्सद्म तस्मिन् गतः सन्निहितस्तं च शिवान्तर्गतं हरिं च ननाम ।। ४ ।।",
  "3005": "नलिनेति ।। नलिनं नाभौ यस्य तस्य श्रीहरेः । निभालनं दर्शनम् । ‘निशामनं निभालनं निध्यानमवलोकनं’ इति हलः । तेन सम्मदः सन्तोषः । ‘प्रमोदामोदसम्मदा’ इत्यमरः । तस्यागमः प्राप्तिःतेन विकस्वरे विकासं प्राप्ते भास्वरलोचने शोभमानलोचने यस्य तादृशः । जनानां मनांसि च नयनानि च जनमनोनयनानि । तानि अम्बुजानीव तेषां भास्कर इव भास्करः । सन्तोषकारी असौ रजतपीठाख्यं पुरं प्रययौ ।। ५ ।।",
  "3006": "सुहयेति ।। सु सम्यक् कृताः सुकृताः । ‘उरसा शिरसा दृष्ट्या मनसा वचसा तथा । पद्य्भां कराभ्यां जानुभ्यां प्रणामोऽष्टाङ्ग ईरितः’ इत्यष्टाङ्गविशिष्टतया कृता इत्यर्थः । इमा हरेर्नमस्कृतयः हरये कृतनमस्कारा इत्यर्थः । सु शोभना ये हयमेधा अश्वमेधयागास्तेषां गणाः समूहास्तानतिशयितुं शीलमासामस्ती-त्यतिशयालवः । इति अनेनाभिप्रायेण । ‘एकोऽपि कृष्णस्य कृतप्रणामो दशाश्वमेधावभृथेन तुल्यः । दशाश्वमेधी पुनरेति जन्म कृष्णप्रणामी न पुनर्भवाये’त्युक्तेः । सुरैः देवैः भूसुरमण्डलैः ब्राह्मणसमूहैरपि सविस्मयं विस्मयेन सहितं यथा भवति तथा । ईक्षितो दृष्टः । स समनमत् नमश्चकार ।। ६ ।।",
  "3007": "समनमदित्युक्त्या श्रीमदाचार्याणां हरिवन्दनादिकं कादाचित्कमिति न मन्तव्यमित्याशयवानाह — न हीति ।। असौ हरिं सततं न नमतीति न हि । किन्तु सर्वदा नमत्येव । हरिं न पश्यतीति च न । दृशिर् प्रेक्षणे लट् । हरिं न वन्दते न स्तुवत इत्यपि न । तथापि सदा हरिवन्दनादिकं कुर्वन्नपि स इति विशेषतो विशेषात् विधाय नमस्कारादिकं कृत्वा साधुजनान्समशिक्षयत् ननु शिक्षितवान् हि । शिक्ष विद्योपादाने लङ् ।। ७ ।।",
  "3008": "अनवलोक्येति ।। पदं पुत्रपादचिह्नमनुसृत्यानुपदम् । ‘पदं स्थाने विभक्त्यन्ते शब्दे वाक्येऽङ्गवस्तुनोः । प्राणे पादे पादचिह्ने व्यवसायापदेशयो’रिति हेमचन्द्रः । द्रुतं प्रगतोऽन्विष्य गतः । अनुपदं निरन्तरं पुत्रनिर्गमनानन्तरमेव प्रगत इति वा । सुते वत्सलः स्निग्धः पुत्रस्नेहयुक्त इत्यर्थः । महीसुरेषु भूसुरेषु पुङ्गवः श्रेष्ठः । स तु मध्यगेहभट्टः सुतं अनवलोक्य अदृष्ट्वा मृगयति स्म मार्गयामास । मृग अन्वेषणे लट् । अमुष्य गतिं गमनं गच्छतो नरान् प्रति पथि पथि मार्गे मार्गे मुहुरपृच्छत् विचारितवान् । पृच्छ ज्ञीप्सायाम् लङ् । दुह्याच् इति द्विकर्मकोऽयं धातुः ।। ८ ।।",
  "3009": "जनेति ।। पदं पदं प्रति प्रतिपदं प्रतिपादप्रक्षेपमित्यर्थः । प्रतिक्षणमिति यावत् । जनोऽभिमुखमाव्रजन् जनः स एव सदागतिः वायुस्तेन सूचितं यद्वर्त्म मार्गस्तेन । ‘श्वसनस्पर्शनो वायुर्मातरिश्वा सदागतिः’ इत्यमरः । परया तृषा तृष्णया व्रजता पुत्रमन्विष्य गच्छता द्विजमहामधुपेन द्विजरूपमहाभ्रमरेण । मनोहरं स्मितं विकसितं मार्गश्रमाभावादम्लानमिति भावः । (‘मनोहरस्मित’मिति वा पाठः) सुताननवारिजं अलाभि प्राप्तम् । कमलपरिममादाय व्रजन्तं वायुमभिगच्छता कमलमन्विष्य गच्छता भ्रमरेण विकसितं वारिजमिवेति श्लेषाभिप्रायः ।। ९ ।।",
  "3010": "विरहेति ।। स गुरुः पिता । ‘गुरुर्महत्याङ्गिरसे पित्रादौ धर्मदेशक’ इति हेमचन्द्रः । पुरा सुतान्वेषणकाले विरहेण सुतवियोगेन दूनो दुःखितस्तस्य भावस्तत्ता तया । उद्गमनाय निस्सरणायोन्मुखमुद्युक्तं अश्रु ययोर्दृशोर्न्यरुणत् अमङ्गलशङ्कया निरुद्धवान् । रुधिरावरणे लङ् । अथ पुत्रदर्शनानन्तरं प्रमदेन सन्तोषेणोदितमप्युत्पन्नमपि सुतदर्शनानन्तरं आनन्देनोद्गतमपीत्यर्थः । अदः अश्रु तयोरेव दृष्ट्योः प्रतिनिरुध्य अमङ्गलभयान्निरुध्यगिरं वाचमब्रवीत् ।। १० ।।",
  "3011": "अयीति ।। अयीत्यव्ययं प्रश्नेऽनुनये वा वर्तते । ‘ऊं प्रश्नेऽनुनये त्वयि’ इत्यमरः । अयि सुत हे सुत साम्प्रतम् इदानीं समागतवान् इयद्दूरमागतवानसि ननु । तदस्तु तावत् । अर्भक बालक स्वजनतया स्वजनसमूहेन रहितस्य विरहितस्यते तव अत्र त्वयेदानीमतीत्यागते दीर्घतमे अतिदूरे पथि मार्गे सहचरः सहायस्तु कः?इदं मया पृष्टं तत्वतो यथार्थतः उदाहर कथय । हृञ् हरणे लोट् ।। ११ ।।",
  "3012": "जनकेति ।। इमां एवमुक्तां जनकवाचं पितृवाचं अवधारयन् एकाग्रचित्तः सुशृृण्वन् । अम्बुरुहवत् पद्मवदीक्षणे लोचने यस्य सः । स्वपदं स्वस्थानं प्रति स्वेन प्रथमतो गन्तुं विवक्षितकाननदेवालयमित्यर्थः । ‘पदं व्यवसितत्राणस्थानलक्ष्माङ्घ्रि-वस्तुषु’ इत्यमरः । आव्रजतः उत्सवमन्दिरान्निर्गत्यागच्छतो मम अतः काननालयात् व्रजतोऽपि नालिकेर्यन्तरदेवायतनं गच्छतोऽपि काननं गच्छतीति काननगो विभुः श्रीभगवान् सखा ननु सहायो ननु । कलमव्यक्तमधुरं यथा भवति तथा । ‘कलमव्यक्तमधुरं’ इत्यमरः । उदाहरत् उवाच ।। १२ ।।",
  "3013": "तदिति ।। अहं तस्मात्काननायतनादितरदन्यत् यदायतनं तस्मात् नालिकेर्यन्तरायतनादिति यावत् । यदागमं रजतपीठपुरं प्रति निरगाम् । गम्लृ गतौ लुङ् । तदानीमारभ्य तत्र नालिकेर्यन्तरालये कृता रतिः क्रीडा येन स हरिः । इहापि रजतपीठेऽपीति यावत् यदा महेन्द्रदिशि आलयो मन्दिरं यस्य तं अधीश्वरमुत स्वामिनं हरिं च प्रणतवान् तावत्कालं सखा खलु । खलु वाक्यालङ्कारे ।। १३ ।।",
  "3014": "अपीति ।। रजतपीठपुरे अमरालयद्वयं वर्तते । तत्र पूर्वालयस्थः प्रथमतो नम्यः,पश्चिमालयस्थः पश्चान्नम्यः इति सम्प्रदायनियमः । तस्मात्पूर्वालयस्थमादौ नत्वा ततः पश्चिमालयस्थं नन्तुमागच्छतःकः सखेत्यपेक्षायामाह—अपीत्यादिना । सभायां स्थितो जनः सभाजनः । विस्मित एवं चरित्रं दृष्ट्वा विस्मितःयः सभाजनस्तेन चीर्णं कृतं सभाजनं सम्भावनं यस्य स शिशुः । अहं ततो महेन्द्रदिगालयादपि अमुना महेन्द्रदिगालयस्थेन सहोपेत्य अत्र पश्चिमालये सते वर्तमानाय भगवतेऽनन्तासनाय प्रणतिं व्यधाम् कृतवानस्मि इति उक्तप्रकारेण निगद्य विभाति स्मअशोभत ।\nस्म अतीतार्थे ।। १४ ।।",
  "3015": "विरहितेति ।। अयीत्यव्ययं प्रार्थने । कृपालय कृपामन्दिर । ‘निकायनिलयालयाः’ इत्यमरः । श्रीहरे विरहिताः स्वजना यस्य तमपि । विविधा ये भूताः प्राणिनस्तैर्भयङ्करे वर्त्मनि मार्गे । चरणे सञ्चारे प्रियम् । लघु अल्पं शुभं भाग्यं यस्य तस्य मम बालकं पालय रक्ष । पाल रक्षणे लोट् । इति अभिधाय द्विजो भट्टोऽनमत् । श्रीमदनन्तासनं नमश्चकार ।। १५ ।।",
  "3016": "तमिति ।। सु शोभनानि तपांसि तेषां निधिराश्रयः । असौ भट्टः तं सुतमुपगृह्य उपादाय गृहिणीसहितो जायासहितः सन् गृहं ययौ । बाल एव दिवाकरः तस्मिन् । इति उक्तप्रकारेण । उदयति सति क्रमेणाभिव्यज्यमानसामर्थ्ये सति सुजनानामाननानि मुखान्येव वारिजं स्मितं विकसितं अभूत् हि ।। १६ ।।",
  "3017": "वरेति ।। पाजकक्षेत्रमध्ये वर्तमाने वरः श्रेष्ठो यो विमानगिरिः विमानाख्यपर्वतस्तस्मिन् वर्तमानाजननी माता दुर्गाया लक्ष्म्यात्मकत्वेन मुख्यप्राणमातृत्वादिति भावः । चण्डिका दुर्गापि तं शिशुमलालयत् अमानयत् । लल ईप्सायाम् लङ् । अपरथा तल्लालनाभावे विगतः सहायो यस्य स विसहायकः सहायरहित इत्यर्थः । एष इह भुवि परितुष्टं सन्तुष्टं मनो यस्य तादृशः सन् कथं चिरं बहुकाले वसेत् । स्वसहायभूतस्य रूप्यपीठपुरवासिनो हरेस्तत्राभावेऽपि स्वमातुर्दुर्गाया लालनातिशयादेव पाजकक्षेत्रे चिरमुवासेति भावः ।। १७ ।।",
  "3018": "सकलेति ।। अथ द्विजवरः सकलाः समस्ता ये शब्दा-स्तेषामभिमानिनी अखिलशब्दमयी सरस्वती च यं एनं वायुं स्वयमेव सततं सर्वदा आनमति सम्यक् नमतितं सुतं मातृका अक्षराणि ‘मातृकाकरणे स्वरे । ‘मातृवर्णसमाम्नायोपमातृषु’ इति हेमचन्द्रः । कदाचन कस्मिंश्चिन्मुहूर्ते परिचाययति स्म किल ज्ञापयामास किल । चिञ् चयने लट् । किल शब्देनाक्षराभ्यासस्यापरमार्थतामाह । तथा च सरस्वतीनम्यस्यास्य न इदानीं मातृकापरिचयेन भाव्यमिति भावः ।। १८ ।।",
  "3019": "लिपिकुलमिति ।। ननु प्रश्ने । तात पितः गते दिने अतीतदिने पूर्वेद्युरित्यर्थः । लिखितं लिपिकुलं अक्षरजातं पुनरद्यापि कुतः कस्मात् लिखितम् इति इत्थं निजप्रतिभैव स्वाभाविकप्रज्ञैव गुणस्तेन भावितमुत्पादितं प्रतिभातिशयेनोक्तमिति यावत् । हरेः पदं नाम यस्य तस्य हरिवाचकवासुदेवनामवत इत्यर्थः । स्वपुत्रस्य वचः तं पितरं अनन्दयत् सन्तोषयामास ।। १९ ।।",
  "3020": "शिशुरिति ।। एष एव एषकः । स्वार्थे कप्रत्ययः । स्वतनयं स्वपुत्रम् । विगता जना यस्मिन् तादृशं यत् स्थलं तस्मिन् रहसीत्यर्थः । असौ शिशुः अलं सम्यक् प्रतिभया प्रज्ञया अम्बुधिरिव प्रतिभाम्बुधिः इति । मनांसि च वचनानि च जनानां मनोवचनानि तान्येव ग्रहः पिशाचस्तस्य पीडना । ‘बालग्रहो ग्रहणनिर्बन्धनानुग्रहेषु च । रणोद्यमे पूतनादावादित्यादौ विधुन्तुद’ इति हेमचन्द्रः । न भवतात् मा भूत् इति मत्वा समशिक्षयत् विद्याभ्यासं कारितवान् । शिक्ष विद्योपादने लङ् । यद्ययं स्वेन पाठितः स्यात्तदास्य पाण्डित्यं दृष्ट्वाऽयं प्रतिभाम्बुधिरिति जना वदेयुः ततश्चास्य किञ्चिदनिष्टं भवेत्तन्माभूदिति बुद्ध्या । तथा यदि प्रकटं पाठयेत्तदाऽस्य बुद्ध्यतिशयं दृष्ट्वा पूर्ववद्वदेयुस्तच्च मा भूदिति रहसि पाठयामासेति भावः ।। २० ।।",
  "3021": "महवतेति ।। कदाचन । मह उत्सवोऽस्यास्तीति महवान् तेन । ‘मह उद्धव उत्सवः’ इत्यमरः । स्वजनेन स्वबन्धुजनेन समीरिता उत्सवार्थ-मागन्तव्यमिति प्रोक्ता या स्वजननी तया सहितः तेन । रुचिरा मनोहरा या वाचना पुस्तकवाचनं तया । अक्षराणां जवेन सकलपुस्तकवाचनशक्त्येति भावः । अर्चिता सर्वैः सम्भाविता वाक्श्रीः वचनसम्पद्यस्य तेन । प्रभुणा समर्थेन वासुदेवेन घृतवल्यपि ‘घृतवल्ली’ नामकदेशविशेषोऽपि प्रतियये प्राप्ता । या प्रापणे कर्मणि लिट् । घृतवल्लीत्यस्य ‘नेयम्प•ी’ इत्यपभ्रष्टसंज्ञा ।। २१ ।।",
  "3022": "परिषदेति ।। इह घृतवल्यां कथां पुराणकथां कथयन् परिषदा सभया । ‘सभा स्यात्परिषत्सदः’ इति हलः । कथां ृण्वता जनसमूहेनेत्यर्थः । नितरां परिवारितः परिवृतः । शिव इति पदं नाम यस्य सः । धौतपटे धौतपटाख्यकुले उद्भव उत्पत्तिर्यस्य तादृशः अपभ्रष्टसञ्ज्ञायां ‘मडिनाय’ इति प्रसिद्धकुलोद्भव इत्यर्थः । कश्चिद्द्विजः । पृथुः पूर्णा धीर्ज्ञानं यस्य तेन । पृथुकस्य बालकस्य आकृतिः स्वरूपं यस्य तेन । ‘पृथुकः शावकः शिशुः’ इत्यमरः ।\nअमुना वासुदेवनाम्ना मारुतिना वायु-पुत्रेण ददृशे दृष्टः ।। २२ ।।",
  "3023": "इदमिति ।। विचारविचक्षणः पदार्थानां पदानां च वाच्यवाचकभावविचारकुशलः । स जनान्तरे जनमध्ये । हे कथक पौराणिक त्वया महतां व्यासशुकादीनां मतात् सिद्धान्तात् अपरथा अन्यथा कथितं ननु । शुचि शुद्धं शब्दसौष्ठ-वोपेतं इतीदं वचो वाक्यं सस्मितं स्मितसहितं यथा भवति तथा शनकैरुवाच ।। २३ ।।",
  "3024": "अगणयन्निति ।। वसुदेवसुतस्य श्रीकृष्णस्य आह्वयो नाम यस्य तस्मिन् वासुदेवनामक इत्यर्थः । यद्वा वसुदेवसुत इति वासुदेव इत्याह्वयो यस्य तस्मिन् सवचने सति वचनयुक्ते सति एवं वदति सतीति यावत् । जनता जनसमूहः । शिवं शिवनामकं पौराणिकं न अगणयत् न सम्भावयामास । गण सङ्ख्याने लङ् । तथा हि प्रकृतमुपक्रान्तं हुङ्कृतं हुङ्कारो येन तस्मिन् सिंहशिशौ सति मुखरं क्रोशन्तं मृगधूर्तकं सृगालं को विवेकी इच्छति सम्भावयितुमिच्छति । ‘गोमायुर्मृगधूर्तकः’ इत्यमरः ।। २४ ।।",
  "3025": "अथेति ।। अथ पक्षान्तरे कथकोदितवाक्यार्थो महता-मभिमतो न चेदिति यावत् । तर्हि कथं महतामभिमतार्थः कथं कथय त्वं ब्रूहि । कथ वाक्यप्रबन्धे लोट् । इति जने महाजने गदितवति सति उचितार्थं कथकेनान्यथोक्तस्य वाक्यस्योचितमर्थमुदाहरदुवाच । तदा स वासुदेवः विस्मयिभिर्विस्मयशीलैः नरैः । विजयस्य योऽङ्कुरस्तस्य पूजकैः सुरैरपि समलाल्यत अमान्यत । लल ईप्सायाम् कर्मणि लङ् ।। २५ ।।",
  "3027": "नन्विति ।। असौ भट्टः हे सुत त्वया वितथम् अयथार्थं न भवति इति अवितथं सत्यमित्यर्थः । तद्वाक्यस्याभिमतार्थ इति यावत् । कथितं ननु इति अमुं पुत्रमुदीर्य सविस्मयं विस्मयसहितं यथा भवति तथा । मे मम शिशोः प्रकृतितः स्वभावतः कृतिता चतुरता ममाधिनाथः स्वामी रजतपीठवासी श्रीमदनन्तासनस्तस्य\nदयायाः उदयोऽभिव्यक्तिः तस्माज्जाता मदधिनाथदयोदयजा इत्यस्मरत् । स्मृ चिन्तायां लङ् ।। २७ ।।",
  "3028": "कथयतामिति ।। कदाचित् कथयतां पौराणिकानां प्रथमे प्रधाने । ‘प्रथमः स्यात्प्रधानाद्यो’रिति हेमचन्द्रः । जनानां श्रोतॄणां जनानां सङ्घेन समूहेन वृते परिवृते स्वजनके,कथां पौराणिकभगवत्कथां कथयति सति सकललोकानां सकलजनानां मनांसि च नयनानि च तेषां उत्सव इव उत्सवो हृद्यः । चतुरा निपुणा धीर्यस्य स वासुदेवः अलं सम्यग् अवाचयत् वाचयामास ।। २८ ।।",
  "3029": "विविधेति ।। तदा पुराणकथनावसरे विविधानां शाखिनां वृक्षाणां पदानां वाचकशब्दानां अर्थानां वाच्यार्थानां निवेदने ज्ञापने प्रस्तुते सतीति शेषः । लिकुचनामि्न लिकुचाख्यपदे अनुदितोऽनुक्तः अर्थो वाच्यार्थो यस्य तस्मिन् सति अयं वाचको बालकः हे तात तस्य लिकुचपदस्यार्थं अवर्णयन् अकथयन् त्वं किमिति\nकथयसि कथाः वदसि । कथ वाक्यप्रबन्धे लट् । इति शनैरब्रवीत् । ब्रूञ् व्यक्तायां\nवाचि लङ् ।। २९ ।।",
  "3030": "अवदतीति ।। इति एवं चोदिते लिकुचपदार्थवर्णनाय प्रेरितेऽपि पितरि अवदति सति तदर्थमनुक्तवति तत्र सभायां जनेष्वपि प्रतिबुभुत्सुषु प्रतिबोद्धुमिच्छत्सु सत्सु अयं वासुदेवः तदर्थं लिकुचपदार्थं उदीर्य परिषदः सभायाः असमाना असदृशी या सुमानना पूजा तां अवाप्तवान् हि ।। ३० ।।",
  "3031": "बहुविधैरिति ।। अनेन द्विजवरेण भट्टेन इतीत्थं बह्वयो विधाः प्रकारा येषां तैः । चरितैः चरित्रैः । सकललोकानां सकलजनानां कुतूहलमाश्चर्यं कर्तुं शीलमस्यास्तीति तम् । उचिते वयसि उपनयनयोग्ये वयसि स्थितं,गर्भाष्टमं जन्माष्टमं वा संवत्सरं प्राप्तमिति भावः । तं स्वपुत्रं उपनेतुं उपनीतं कर्तुं मनो दधे धृतम् ।। ३१ ।।",
  "3032": "समुचितेति ।। प्रणयेन स्वकृतस्नेहेन । बन्धुराः आत्मनि स्नेहबन्धयुक्ता यद्वा बन्धुरा रम्या नम्या वा । ‘बन्धूरबन्धुरौ रम्ये नम्ये हंसे तु बन्धुर’ इति रभसः । ये बान्धवा शरीरसम्बन्धिनस्तेऽस्य सन्तीति तथोक्तः । असौ भट्टः समुचितः उपनयनोचितो यो ग्रहयोग आदित्यादीनां योगः स एव गुणस्तेनान्वितस्तं अष्टमशुद्ध्यादि-गुणयुक्तमित्यर्थः । न विद्यते दूषणमितरदोषो यस्मिन् तं मुहूर्तं समवधार्य निश्चित्य द्विजानां कुलेनाकुलं निबिडं उत्सवं उपनयनोत्सवं आतनोत् चकार । तनु करणे लङ् ।। ३२ ।।",
  "3033": "विविधेति ।। याः सुरवरप्रमदा देवश्रेष्ठस्त्रियः । चिराय अस्य वासुदेवस्य वदनमेव मुखमेव रङ्गपदं नर्तनस्थानं तस्मिन् । ‘रङ्गः स्यान्नर्तनस्थानं’ इति हलः । विविधानां वेदानां भावस्तया नानावेदात्मकत्वेनेत्यर्थः । विजिहीर्षवः विहर्तुमिच्छवः । प्रियैः स्वभर्तृभिः सहिताः सप्रियास्ता सुरवरप्रमदाः वेदाभिमानिन्यः श्रीः,भारती,वारुणी,पार्वतीप्रभृतयो वेदाङ्गनाः । वियत आकाशात् । ‘वियद्विष्णुपदं वा तु पुंस्याकाशविहायसी’ इत्यमरः । तत्र स्थित्वेति यावत् । महमुत्सवं अभिननन्दुः । अहो आश्चर्यम् । इयन्तं कालमस्यानुपनीतत्वेन वेदोच्चारणायोगादस्य वदनरङ्गे वेदतया विहर्तुमशक्यत्वादुपनयनं प्रतीक्ष्य स्थिता वेदाभिमानिन्यो देवाङ्गना इदानीमुपनयनोत्सवं ज्ञात्वा आकाशे विमानारूढाः सत्यः तदुत्सवमभिननन्दुरिति भावः ।। ३३ ।।",
  "3034": "विहितेति ।। विहितानि उपनयनकर्मणि वेदविहितानि यानि साधनानि उपकरणानि तैःसाधिता प्रवृत्ता सत्क्रिया सत्कर्म येन स । ज्वलनमग्निं उज्वलयन् स्वयं आहुतिक्रियां कुर्वन् । उज्वला निर्मला धीश्चित्तं यस्य सोऽयं भट्टः । सुकुमारकं कोमलरूपं,समलंकृतमिति पाठे सम्यगलंकृतमित्यर्थः । कुशलं क्षेममस्यास्तीति तं रोगादिरहितमित्यर्थः । अकुशलं कुशलं सम्पद्यमानं कृतं कुशलीकृतं क्षुरकर्मणा भद्रीकृतं शीर्षकं मस्तकं यस्य तं सुतं उपनिनाय उपनीतमकरोत् ।। ३४ ।।",
  "3035": "परिचरेति ।। सु शोभनं चरणमाचारो यस्य सः तथा सन् अग्निश्च गुरुश्च तौ परिचर शुश्रूषस्व । चरितं चीर्णं व्रतं ब्रह्मचर्यव्रतं येन तादृशः सन् सदागमान् निर्दोषागमान् वेदादीन् इत्यर्थः । साधु सम्यग् यथा भवति तथा पठ । पठ पठने लोट् । गुरोः पितुः । त्रीणि च तानि जगान्ति च तेषां गुरोर्वाय्ववतारत्वेनाचार्यभूतस्वपुत्रस्य शिक्षणे शिक्षायां कृते सति,कृते सर्वैः क्रियमाणकर्मणि । नपुंसके भावे क्त इति क्तः । साक्षिणः साक्षिभूतास्तैः सुरैः । ‘आदित्यचन्द्रावनलानिलौ च द्यौर्भूमिरापो हृदयं यमश्च । अहश्च रात्रिश्च उभे च सन्ध्ये धर्मश्च जानाति नरस्य वृत्तम्’ इति प्रमितकर्मसाक्षिभिः सुरैरित्यर्थः । स्फुटं सम्यग् अहासि हासः कृतः । हसे हसने कर्मणि लुङ् ।। ३५ ।।",
  "3036": "जितेति ।। जिताः कुमारगुणा स्कन्दगुणा ब्रह्मचर्यादयो येन तं सुकुमारकं सुकोमलं निजकुमारं आत्मबालम् । ‘कुमारः स्याद्गुहे बाल’ इति वैजयन्ती । शिक्षयन् शौचाचमनसन्ध्यावन्दनादिकर्मसु शिक्षयन् । क्षितिसुरो भूसुरः स्वतः शिक्षामनपेक्ष्य निरन्तरं सर्वदा समुचिताचरणे स्ववर्णाश्रमोचिताचारे चतुरं कुशलं अवेक्ष्य मुदं सन्तोषं आयत अगमत् । अय गतौ लङ् ।। ३६ ।।",
  "3037": "सपटखण्डमिति ।। क्वचित्काले अकिञ्चनवत् दरिद्रवत् पटखण्डेन पटैकदेशेन सहितं यथा भवति तथा सपटखण्डम् । स्वस्य विभवाः सम्पदस्तेषां अनुचितं अयोग्यम् । चरणं सञ्चार आदिर्यस्य तत् । मूलरूपेण स्वलोके सर्वाधीश्वरत्वे-नावास्थितस्यापीदानीं इतस्ततः कार्यवशात्सञ्चरणादिकमित्यर्थः । भुवनभर्तुः सर्वलोकनाथस्य स्वनिगूहनं स्वस्याच्छादनं स्वविभवादिनिगूहनमित्यर्थः । सुरसभासु कुतूहलं कौतुकमातनोत् । तनु करणे लङ् । अहो आश्चर्यम् ।। ३७ ।।",
  "3038": "अविरलैरिति ।। अशान्तिमान् मन्त्रौषधादिभिः उपशम-नरहितः यः सर्पमयः सर्पस्वरूपोऽसुरः । अविरलैर्निबिडैः गरलानां विषाणां ऊष्मभिर्बाष्पै-राकुलीकृतः भीषितः समस्तजनो येन स लोके विचचार । स सर्पाकारासुर अमुं\nद्विजसुतं निजिघांसुः हन्तुमिच्छुः सन् । क्वचित् पाजकक्षेत्रप्रदेशे उपससर्प प्राप ।\nसृप्लॄगतौ लिट् ।। ३८ ।।",
  "3039": "त्वरितमिति ।। स सर्पमयोऽसुरः त्वरितं शीघ्रं यथा भवति तथा । उद्यतं प्रभुपाददंशनायोन्नमितं विस्तृतमस्तकं विस्तृतफणो यस्य तथा सन् यदा अविक्षतं क्षतरहितमेनं वासुदेवं प्रतिददंश । दशि दंशने लिट् । तदा प्रभोः पदस्य पादस्य अरुणा रक्ता चारुतरा अतिसुन्दरा या अङ्गुली तस्या विहृत्या लीलया पिष्टा चूर्णिता तनुः शरीरं यस्य तथा सन् प्रतताम श्रान्तोऽभूत् । तमु ग्लानौ लिट् ।। ३९ ।।",
  "3040": "गरुडतुण्डमिति ।। स सर्पः गरुडतुण्डमिव गरुडवदनमिव द्विजकुमारकस्य पदं पादं प्रतिपन्नवान् प्राप्तः सन् ममार च । तदा सुमनसो देवा महतां समुचितं युक्तं इष्टं दुष्टनिग्रहरूपत्वात्सतामभीष्टं इदं चरितं कर्म मनसा अपूजयन् सम्भाव-याञ्चक्रुः । पूज पूजायां लङ् ।। ४० ।।",
  "3041": "गिरिशेति ।। यस्य चरणौ पादौ तयोः रेणुः रजः । ‘रेणुर्द्वयोस्त्रियां धूलिः’ इत्यमरः । गिरौ कैलासे शेत इति गिरिशः । गिरौ शेतेर्डः इति डः । स च,गुरुर्बृहस्पतिश्च,सुरेन्द्रश्च,ते मुखानि मुख्या येषां तैः सुराधिपैः सुरेश्वरैः अधारि । धृ धारणे लुङ् । स छलमानुषो व्याजेन मानुषः क्षितिसुरस्य भूदेवस्य अंघ््य्रोः पादयोरभिवन्दनं नमनं पूर्वकं यथा भवति तथा अध्ययनं वेदाध्ययनं विदधे चक्रे ।। ४१ ।।",
  "3042": "करतल इति ।। जनान् अज्ञजनान् विडम्बयतोऽनुकुर्वतो गुरोः सकलजगद्गुरोः तस्य मनसि सकलया समस्तया विद्यया वेदादिरूपया कलया इतरकलाविद्यया च सह करतले हस्ततले कन्दुकवत् अरिधरेण चक्रधरेण सकलविद्या-प्रतिपाद्येन हरिणा समं सह स्फुरितं विलसितं खलु । इतरकलाविद्याभिः सह सकलवेदादिविद्याः । तत्प्रतिपाद्यं भगवन्तं च सदा करतलामलकवज्जानात्येव । तथापि अज्ञजनव्यामोहनाय अध्ययनं विदध इति भावः ।। ४२ ।।",
  "3043": "अनधिकैरिति ।। अथो सुखमस्यास्तीति सुखी । स अध्ययनस्योपरमस्य समाप्तेरन्तरे मध्ये अध्ययनस्य समाप्तेर्मध्य इत्यर्थः । वयसि अधिका न भवन्तीत्यनधिकास्तैःसमानैरित्यर्थः । वयसि र्न्यूनैश्च,वयसि अधिकैश्च । बहुभिः पटुभिश्चतुरैः सखिभिर्वटुभिर्ब्रह्मचारिभिः समं सह गुरोरुपाध्यायस्य अनिकटे असमीपे दूर इत्यर्थः । विजहार ।। ४३ ।।\nमन्दोपकारीणि – अनधिकैरिति ।। अथो वेदाध्ययनकरणकाले सुखीसुखेन वर्धितः सःवासुदेवः अध्ययनोपरमान्तरेअध्ययनस्य उपरमः विरामः परित्यागकालः इति यावत् । तस्य अन्तरे मध्ये । वयसिस्ववत्सरविषये अनधिकैःन अधिकाः अनधिकाः तैः अधिकैश्च वयोविषये स्वस्मात् अधिकवर्षोपेतैश्च बहुभिःबहुसङ्ख्याकैः पटुभिःक्रीडायां दक्षैः वटुभिः बह्मचारिभिः सहाध्ययनं कुर्वद्भिः जनैः समंसह गुरोःउपाध्यायस्य अनिकटे असमीपे दूर इत्यर्थः । ‘समीपे निकटासन्नः’ इत्यमरः । विजहारक्रीडितवान् । ‘विपूर्वकात् हृञ् हरणे इत्यतो लिट् परस्मैपदम्’ ।। ४३ ।।",
  "3044": "पदमिति ।। सोऽयं जवेन वेगेन यातुमिष्टं यियासितं स्थानमुदीर्य,अवधित्वेन सम्प्रतिपन्नं स्थानं प्रति अभिद्रवणं कृत्वा यः प्रथमतः प्राप्नोति सोऽस्मास्वधिक इत्येवं सङ्केतं कृत्वेति भावः । द्रुता धावन्त ये सखायस्तेषु धावतां सखीनां मध्य इत्यर्थः । द्रु धातोरादिकर्मणि कर्तरि चेति कर्तरि क्तः । न विद्यते यत्नो यस्य तस्य भावस्तत्ता तया । आयासरहिततयेत्यर्थः । पुरः पुरतः सरतीति पुरःसरः । द्रुवद्य्भः सखिभ्योऽतिशीघ्रमाद्रुत्य पुरोगन्ताऽभवदिति विस्मयः आश्चर्यं न । कुत इत्यत आह नन्विति । असकौ असौ । ‘अव्ययसर्वनाम्नामकच् प्राक् टे’रित्यकच् प्रत्ययः । मनसो जवं वेगं जयतीति स चासौ पवनश्च वायुश्च ननु । मनोजवापेक्षयाप्यतिवेगवत्पवनावतारत्वादस्य नैतच्चित्रमिति भावः ।। ४४ ।।",
  "3045": "प्लवनेति ।। स प्लवनतेजसि लङ्घनसामर्थ्ये । ‘तेजो बले प्रभावे च’ इति वैजयन्ती । सकलान् जनान् न केवलं तदा द्विजकुमारत्वेन जितवान् । किन्तु हनुमत्तनौ हनुमच्छरीरे हनुमदवतार इत्यर्थः । प्रभोः श्रीरामस्य निदेश आज्ञा तम् । ‘निदेशः शासनं च स’ इत्यमरः । करोतीति तादृशः । वालिनः सुतोऽङ्गद आदिर्येषां तान् कपीन्द्रान् समुद्रतरणादौ जिगाय ननु ।। ४५ ।।",
  "3046": "जलविहारेति ।। जलविहारे जलक्रीडायां पराजयः पराभव एषामस्तीति तैःसखिभिः वयस्यैः । स्पृधा स्पर्धया ईरितानि अञ्जलिभिः क्षिप्तानि यानि वारीणि तैः । परिश्रितं परितः श्रितंअत एव आकुले कलुषीकृते लोचने यस्य तत् । स्मितं विकसितं अमुष्य वदनं मुखं कञ्चन यत्किञ्चित् विभ्रमं शोभाविशेषम् । ‘विभ्रमः संशये भ्रान्तौ शोभायां चे’ति वैजयन्ती । आदधे दध्रे ।। ४६ ।।",
  "3047": "स इति ।। हसितेन मन्दहासेन सहितः सहसितः । स द्विजसूनुः प्रविहृतेषु प्रविहारेषु । ‘नपुंसके भावे क्त’ इति क्तः । क्रीडास्वित्यर्थः । युगपत् न भवति इति अयुगपत् पृथगित्यर्थः । गतान् आत्मानं पातयितुं आगतान् । प्रकृतः प्रकर्षेण कृतः आहवः क्रीडायुद्धं यैस्तान् । उपक्रान्तक्रीडान् बलिनः सखीन् शनकैः शनैरेव निरपातयत् पातयामास । अथ युगपदागतान् प्रकृताहवान् सखीन् शनकैर्न भवतीत्य-शनकैराशु यत्नाभावोऽयत्नः सोऽस्यास्तीत्ययत्नवान् । यत्नवान् न भवति इति अयत्नवानिति वा । आयासरहितः सन्नित्यर्थः । निरपातयत् । अत एव सहसित इत्युक्तम् ।। ४७ ।।",
  "3048": "ग्रहणेति ।। ग्रहणस्य अन्येन कृतस्वहस्तादिग्रहणस्य निग्रहणे विमोचने । दृढे मोचयितुमशक्ये ग्रहणे स्वकर्तृकान्यहस्तादिग्रहणे च । गुरुर्महान् भरो भारस्तस्य । उद्धरणमुद्धृतिः । तदादिर्यस्य तस्य विधौ व्यापारे पटौ चतुरे । इह विभौ उपचारा च सा धीश्च तया सिंहो देवदत्त इत्युपचारबुद्ध्यापि । अयं भीम इति नृणां ईरितं वचनं ऋतं सत्यं ननु । अयं भावः,आत्मानं कश्चिद्धस्तादौ गृह्णाति चेत् आशु मोचयति,स्वयमन्यहस्तं गृह्णाति चेन्न कश्चिन्मोचयति,अतिगुरुपाषाणादिकमप्ययत्नेनोद्धरति । एवंविधमेनं जनः अयं साक्षाद्भीम इत्युपचारबुद्ध्यापि यदुवाच तत्सत्यमेव वस्तुगत्याऽस्यैव भीमत्वादिति ।। ४८ ।।",
  "3049": "विहरतीति ।। इति उक्तप्रकारेण विहरति क्रीडां कुर्वति स्फुटं सम्यग् पठतीति पठन् तस्मिन् पठति न,वदेपाठं सम्यगकुर्वाणेऽपि स्वस्य गृहं स्वगृहंतद्गन्तुं शीलमस्यस्तीति तस्मिन् । भोजनादिकमुद्दिश्य स्वमन्दिरगमनशीलस्येत्यर्थः । द्रुतं न भवतीत्यद्रुतं शनैः ऐतीत्यायन् तस्मिन् आयति आगच्छति । तत्र तस्मिन् जगद्गुरौ वासुदेवाह्वये पूगवनाख्योऽन्वयो वंशस्तस्मिन् जातः । ‘तोटन्तिल्लाय’ इत्यपभ्रष्टभाषा-प्रसिद्धवंशज इत्यर्थः । स द्विजः उपाध्यायो न परितुतोष किल । किल ऐतिह्ये ।। ४९ ।।",
  "3050": "अथेति ।। कदाचन कुपितः क्रुद्वः स द्विजः अध्यय-नान्तरेऽध्ययनमध्ये अन्यस्मिन् मनोऽस्यास्तीत्यन्यमनस्वी तम् । अध्ययनादन्यविषयमानस-मित्यर्थः । तं वासुदेवं हे शठ व्याजिन् यद्वा शठ गुणैः श्लाघ्य ‘शठ श्लाघायामि’ति धातोः । ते सखिभिः समं सह किमिति किमर्थं एवं न पठसि?नित्यं सदा । ‘नित्यानवरताजस्रमि’त्यमरः । उदासिता उदासीना धीर्बुद्धिर्यस्य तादृशः । किमिति वर्तसे इति शेषः इत्यवदत् ।। ५० ।।",
  "3051": "गुणनिकेति ।। चरणः पाद आदिर्यस्य स चरणादिकः । स गोचरो विषयो यस्या सा,पादार्धर्चादिविषयेत्यर्थः । गुणनिका गुणनं पुनःपुनरुच्चारणमिति यावत् । मम हृद्दयिता हृदः मनसो दयिता प्रिया,न भवति इति वचसि अमुना वासुदेवेनोदिते सति स धरणीसुरः ब्राह्मणो विशारदो विद्वान् तद्वद्वदतीति विशारदवादस्तत्सम्बुद्धिः । ‘विशारदो विचक्षणश्च मेधावी’ति हलः । त्वं उपरि इदानीं पठ्यमानाद्वर्गादुपरि ईप्सितं अनतिक्रम्य यथोप्सितं यथेष्टं वद ब्रूहि इत्यवदत् । पादादिगुणनं तव प्रियं न चेदित उपरि वर्गश संहितां,पदं,क्रमं वा अन्यद्वा यथेप्सितं वदेत्यु-पाध्यायोऽवददिति भावः ।। ५१ ।।",
  "3052": "सकलेति ।। सकलानि यानि लक्षणानि वेदोच्चारण-लक्षणानि तेषां यच्छिक्षणं तस्य मूलभूता भूमिः उत्पत्तिकारणस्थानभूतं स्खलनोज्खितं स्खलनरहितं अस्य वासुदेवस्य श्रुतीनां समामननं वर्गश उच्चारणं केवलं गुरोरुपाध्यायस्य कुतूहलं कुतुकं न व्यधात् न चकार । किन्नाम तत्र तस्मिन् समाजे सुमनसामपि देवानामपि कुतूहलं व्यधाच्चकार ।। ५२ ।।",
  "3053": "प्रियेति ।। स वासुदेवः कदाचन विगता जना यस्मिन् तस्मिन् । विपिने अरण्ये प्रियवयस्येन सह वर्तमानः सन्निति शेषः । सोढुमशक्यां दुःसहाम् । सह जाता सहजा तामपि जन्मप्रभृतिवर्तमानामपीत्यर्थः । तदानीमाविर्भूतां प्रियवयस्यस्य प्रियसखस्य शिरसो गुर्वीं महतीं वेदनाम् । श्रवणे श्रोत्ररन्ध्रे गोचरितेन विषयीकृतेन विहितेनेति यावत् । मुखवायुना स्ववदनपवनेन अशमयत् शान्तामकरोत् । शम उपशमे लङ् । वयस्यो गुरुपुत्र इति प्रथा ।। ५३ ।।",
  "3054": "अधिगतेति ।। अमुना वासुदेवेन सकृत् एकदा श्रुता भगवतः सम्बन्धिनी भागवती प्रकटं स्पष्टं यथा भवति तथा भागवती प्रकटभागवती प्रकटं भगवत्स्वरूपप्रतिपादिकेति भावः । उपनिषच्च श्रीमन्महैतरेयोपनिषदपि अधिगता ज्ञातेति विस्मयो न । उपाध्यायेन मूलादारभ्यापरिसमाप्तेः सकृन्निगदितोपनिषदनेन ज्ञातेत्याश्चर्यं न भवतीति भावः । कुत इत्यत आह अधिगतेति । जात्वपि कदाचिदपि श्रुता न भवन्तीति नश्रुताः । शतानीति शतशः शतसङ्ख्याका इत्यर्थः । श्रुतयो वेदाः । प्रतिभया स्वरूपप्रज्ञया अधिगता ननु ज्ञाता हि । अश्रुतप्रतिबोद्धुरस्य न श्रुताधिगमो विस्मय इति भावः ।। ५४ ।।",
  "3055": "साक्षादिति ।। अथ स विभुः विगता जना यस्मात्तस्मिन् एकान्तप्रदेश इत्यर्थः । इतराया इतरादेव्या अपत्यं पुमानैतरेयो महिदासाभिधो हरिः,तेन दृष्टा ऐतरेयी तस्या उपनिषदः । पाठच्छलेन पाठव्याजेन अध्यापकाय । साक्षात् स्पष्टम् । ‘साक्षात्प्रत्यक्षतुल्ययोः’ इत्यमरः । अर्थरसान् अर्थश्रेष्ठान् । ‘रसः सारो वरश्चेति शब्दा एकार्थवाचका’ इत्युक्तेः । ब्रुवाणः सन् उचितामुपाध्यायस्य योग्यां विमोक्षबीजं मोक्षकारणम् । ‘हेतुर्ना कारणं बीजं’ इत्यमरः । गोविन्दभक्तिं गुरुदक्षिणां उपाध्यायदक्षिणां विततार ददौ । श्रीमन्महैतरेयोपनिषदर्थकथनेन तस्य योग्यतानुसारेण श्रीविष्णु-\nभक्तिम् उपाध्यायस्य उत्पादितवान् । स एव तस्य गुरुदक्षिणेवाभूदिति भावः । वसन्ततिलकावृत्तम् ।। ५५ ।।",
  "3056": "अयीति ।। अयीत्यव्ययं प्रार्थनावाचकम् । स्वामिन् नाथ दुष्टान् दुर्जनान् दमय दमय निराकुरु निराकुरु । दमु दान्तौ लोट् । हे स्वामिन् स्वान् स्वकीयान् सज्जनान् प्रमदयन् सन्तोषयन् सन् गूढान् विष्णोर्निर्गुणत्ववादिभिर्निगूहितान् विष्णोर्गुणान् । अचिरात् शीघ्रं,व्यक्तं स्पष्टं यथा भवति तथा । कथय कथय । अत्र सर्वत्र द्विर्वचनमादरद्योतकम् । इति इत्थं अनुसरतां अनुवृत्तिं कुर्वतां सुमनसां देवानां आनन्दं तन्वन् स,त्रीणि भुवनानि समाहृतानि त्रिभुवनम् । तस्य गुरुः श्रीवासुदेवः ब्राह्मणगुरोरुपाध्यायात् अनुज्ञां आदत्त स्वीकृतवान् । शिखरिणीवृत्तम् । ‘रसैः रुद्रैःच्छिन्ना यमनसभलागः शिखरिणी’ इति लक्षणात् ।। ५६ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां तृतीयः सर्गः ।।",
  "4001": "अथेति ।। अथ गुरुकुलवासानन्तरं विशारदो विचक्षणः एष वासुदेवनामा । सन्तश्च ते लोकाश्च सल्लोकाः सज्जनाः । ‘लोकस्तु भुवने जने’ इत्यमरःतेषु या दया सैव सुधा तया आर्द्रया क्लिन्नया अकठिनयेति भावः । सन्तश्च ते आगमाश्च सदागमा वेदाद्याः तेषां स्तेनः तस्करः सङ्करस्तस्य निरासे निरसने काम इच्छा यस्याः तया । रमाया वरस्य भर्तुः श्रीहरेः आवासस्य निवासस्य भूः स्थानं तथा । ‘भूः पृथिव्यां स्थानमात्र’ इति विश्वः । विशालया आत्मनो धिया बुद्ध्या अचिन्तयत् विचारयामास । चिति स्मृत्यां लङ् । अस्मिन् सर्गे प्रायः वंशस्थवृत्तम् । ‘जतौ तु वंशस्थमुदीरितं जरौ’ इति तल्लक्षणात् ।। १ ।।",
  "4002": "विचारप्रकारमेव विवृणोति— अनन्येति ।। अन्येषां भगवदितरवस्तूनां सङ्गः संसर्गः अन्यसङ्गः । स न भवति इति अनन्यसङ्गः तस्मात् भगवदितरवैषयिकवस्तुषु आसक्तिराहित्यादित्यर्थः । हरेर्गुणानां सङ्गोऽस्यास्तीति गुणसङ्गी । तस्य भावस्तत्ता श्रीहरिगुणश्रवणमननादिषु आदरवत्वमित्यर्थः । घटत इति शेषः । जनस्य विशिष्टचेष्टितं तु विशिष्टानामुत्तमानामाचरणमेव मानं प्रमाणम् । विशिष्टाचरणमेव प्रमाणीकृत्येतरजनाः प्रवर्तन्त इति भावः । ‘यद्यदाचरति श्रेष्ठ’ इति वचनात् । अस्मात् कारणात् विशिष्टाचरणस्य प्रमाणत्वादिति यावत् । अहं,परमहंसानां सम्बन्धी पारमहंस्यस्तं आश्रमं यत्याश्रममित्यर्थः । ‘आश्रमोऽस्त्री मुनिस्थाने ब्रह्मचर्यादिके मठे’ इति वैजयन्ती । भजन् सन् निजं मम स्वभावभूतम् । न विद्यते सङ्गो यस्य सोऽसङ्गस्तम् । भावप्रधानो निर्देशः । असङ्गत्वमिति यावत् । सङ्गाभावोऽसङ्गस्तमिति वा । प्रकटीकरोमि सर्वेषां प्रदर्शयामि ।। २ ।।",
  "4003": "ममेति ।। विष्णुं द्विषत्सु मायिप्रभृतिषु वादिषु यत् दण्डस्य,नैर्गुण्यवादित्वेन हरिद्वेषिणां मायिप्रभृतीनां,जिह्वोच्छेदादिलक्षणशिक्षायाः,धारणं दण्डधारणं तस्याभावोऽदण्डधारणम् । ‘दण्डोऽस्त्री शासने राज्ञां हिंसायां लगुडे दम’ इति वैजयन्ती । तत् प्रभोः भगवद्वेषिषु दण्डधारणसमर्थस्य मम अपरथा यत्याश्रमस्वीकारं विना न शोभते । शुभ दीप्तौ लट् । तर्हि क्रियतां दण्डधारणं,किमिति पारमहंस्यमाश्रीयत इत्यत आह—हरिस्वसेति । हरिस्वसा श्रीकृष्णभगिनी दुर्गा । असद्भिदे असतां निरासाय अचिराच्छीघ्रं भवेत्अवतारं कुर्यात् । अतस्तया दुर्गया असद्दण्डस्य करिष्यमाणत्वात् अहं च दण्डधारको नास्मि । अयं भावः,श्रीहरिद्वेषिणां देहादिदण्डनं कार्यमेव समर्थेन । तदप्यचिरात् दुर्गया करिष्यते तस्मादस्मिन्नवसरे नाहं करोमि । तस्माद्दण्डधारणायोग्यं यत्याश्रममेव स्वीकरोमीति ।। ३ ।।",
  "4004": "विचिन्तयन्निति ।। अनन्तचिन्तकः भगवतश्चिन्तानिरतः असौ । इत्थं विचिन्तयन् सन् । अथ समस्तस्य गृहक्षेत्रादेः सन्यासे परित्यागे निबद्धो निरूढो निश्चयो यस्य तादृशः सन् । अनुज्ञार्थं गन्तुमनुज्ञां स्वीकर्तुं,समस्तं जगत्,संव्याप्तुं सम्यग् व्याप्तुं शीलमस्यास्तीति तम् । आत्मनः स्वस्य दायः गृहक्षेत्रादिस्तं गच्छतीति तादृशस्तं हरिं अनमत् ।। ४ ।।",
  "4005": "निजेति ।। तदा नमस्कारकाले निजे स्वकीये पित्रादौ जने किं किमर्थं नमसि नमस्कारं करोषीति पृच्छति सति । तं जनं प्रतीति शेषः । स्वस्य वस्तु स्ववस्तु स्वस्वामिभूतं विष्ण्वाख्यं वस्तु इत्यर्थः । तस्मै प्रणतिं नमस्कारं व्यधां अकरवम् इति ब्रुवन् वदन् । स्वभावतस्तत्तद्वस्त्वन्तर्गतभगवन्नमस्कारं कृत्वापि अमुख्यया वृत्या वस्तुशब्देन धनक्षेत्रादि इतरपदार्थस्यापि वाच्यत्वात्तत्प्रणतिं व्यधामिति पृच्छतामुत्तरं दत्वेत्यर्थः । जगद्गुरुः सकलजगतां गुरुरपि अखिललोकानां समस्तजनानां शिक्षकः । स गुरोरन्वेषणवान् विचारवान् सन् जगाम किल । किलेत्यपरमार्थे । भगवदितरस्य\nसर्वस्याप्ययं गुरुस्तस्मादस्य गुर्वन्वेषणं लोकविडम्बनार्थमिति सूचयति किलशब्देन । अयं भावः । अज्ञस्य हि गुर्वपेक्षा न चायमज्ञस्तथापि ज्ञानिनां देवानां मानुषादिजन्मसु स्वज्ञानादिगुणानप्रकाश्य अज्ञवच्छ्रवणादिकं कर्तव्यमिति लोकशिक्षणार्थमेव गुर्वन्वेषणार्थं जगामेति । तच्चोक्तं ‘धर्मो हि सर्वविदुषामपि दैवतानां प्राप्ते नरेषु जनने नरवत्प्रवृत्तिः । ज्ञानादिगूहनमुताध्ययनादिरत्र’ इति ।। ५ ।।",
  "4006": "यतिरिति ।। जनः शुचिं वाङ्मनःकायैः शुद्धं यं यतिं,केवलं नाम नाममात्रं तस्मात् । डित्थादिवन्नाममात्रेणेत्यर्थः । अच्युतप्रेक्षं अच्युतप्रेक्षनामानं न उदाहरत् न प्रोक्तवान्किन्तु स्फुटं सम्यग् अर्थतोऽपि,अच्युतस्य प्रेक्षा ज्ञानं यस्य सोऽच्युतप्रेक्ष इति व्युत्पत्या भगवज्ज्ञानवत्वलक्षणशब्दप्रवृत्तिनिमित्तादपीत्यर्थः । ‘प्रेक्षोप-लब्धिश्चित्संविदि’त्यमरः । अच्युतप्रेक्षमुदाहरत् । तादृशो यतिर्यतो नियत आत्मा मनो यस्य तादृशः । विगतानि भूषणानि आभरणानि यस्य तादृशः । भूरिर्बह्वी या विरक्तिः\nसैव भूषणमलङ्कारो यस्य तादृशः । यत्याश्रमभूषणभूतविषयविरक्तिमानित्यर्थः । कश्चन यतिस्तस्मिन्कालेऽभवत् ।। ६ ।।",
  "4007": "पुरेति ।। एषोऽच्युतप्रेक्षः पुरा पूर्वजन्मनि यतिः सन्मधु करोतीति मधुकृत् तस्य प्रवृत्तिः । ततस्ततो गत्वा पुष्परसादानलक्षणव्यापारः,सा अस्यास्तीति तादृशः । मधुकरवत् तत्र तत्र भिक्षाटनलक्षणमाधूकरव्रतनियतः सन्नित्यर्थः । कृष्णाया द्रौपद्याः करेण सिद्धं निष्पन्नं अत एव शुद्धिमत् वरान्नं उत्तमान्नं तस्य भुक्त्या भोजनेन विशोधितो निर्मलीकृत आत्मा मनो यस्य तादृशः सन् । ‘अन्नमशितं त्रेधा विधीयत’ इति श्रुतेः उपभुक्तस्यान्नस्यान्तःकरणपरिणामहेतुत्वादिति भावः । पाण्डवा-नामालयो मन्दिरं यस्मिन् तस्मिन् पाण्डवानां हस्तिनापुरादिदेश इत्यर्थः । पाण्डवानामालय इति वा योजना । कांश्चित्परिवत्सरान् संवत्सरान् मुदा प्रीत्या चचार सञ्चचार ।\nकिलेति ऐतिह्ये ।। ७ ।।",
  "4008": "अभूदिति ।। यतेः अच्युतप्रेक्षस्य क्रमेणागतात् क्रमप्राप्तात् श्रीमध्वशास्त्रश्रवणानन्तरमुत्पन्नादित्यर्थः । विप्रतिसारादिति विप्रतिसारतः पश्चात्तापादि-त्यर्थः । ‘पश्चात्तापोऽनुतापस्याद्विप्रतीसार इत्यपि’ इत्यमरः । कुशास्त्रस्य कुत्सितमायि-शास्त्रस्य अभ्यसनं श्रवणादिरूपाभ्यासःपातकं अधःपातकारणं नाभूत् । पश्चात्तापात्पात-किनामपि पापनिवृत्तिसंभवादिति भावः । तत्र दृष्टान्तमाह– यथेति । मुरद्विषः श्रीकृष्णस्य पदाम्बुजे व्याधवरस्य जराव्याधनाम्नो व्याधश्रेष्ठस्य । कुत्सितं च तत् शस्त्राध्यसनं च कुशस्त्राध्यसनं यथा तद्वत् । श्रीकृष्णस्य स्वलोकारोहणकाले जराव्याधेन भ्रान्त्या कृतं बाणेन श्रीकृष्णपादतले ताडनं,तस्य ‘अयं श्रीकृष्ण’ इति ज्ञानानन्तरं पश्चात्तापेन नरकसाधनं न जातम् । तद्वन्मायिशास्त्रादिकुशास्त्रश्रवणमप्यस्य पश्चात्तापान्नरकप्राप्तिसाधनं नाभूदिति भावः ।। ८ ।।",
  "4009": "विनीतमिति ।। गुरुः अच्युतप्रेक्षस्य गुरुः कदाचित् निजां मृतिं मरणं उपगतां समीपगतां विदित्वा । विनीतं विनयोपेतम् । आम्नायानां वेदानां शिरांसीव आम्नायशिरांसि उपनिषदः तेषु विशारदं विचारविचक्षणं सदा तत्त्वं भगवत्तत्त्व-मेव । आदर आसक्तिस्तस्मात् प्रकर्षेण याथार्थ्येन बोद्धुमिच्छुं प्रबुभुत्सुं तं शिष्यं उपह्वरे एकान्ते । ‘रहः प्रच्छन्नमेकान्तनिःशब्दकमुपह्वरम्’ इति हलः । गिरं वाचमूचे उवाच ।। ९ ।।",
  "4010": "वचनप्रकारमेव दर्शयति— अहमिति ।। सु शोभनं व्रतं यस्य तत्सम्बुद्धिः । हे सुव्रत अहं स्वयं साक्षात् ब्रह्म परब्रह्म इति चितिः ज्ञानं यदा स्फुटं सम्यग् विजृम्भेत परिपक्वं भवेत् । ‘जृभि गात्रविनामे’ । तदा मत् मत्तः परं व्यतिरिक्तं किञ्चिद्वस्तु नास्ति,इति इह तत्त्वविषये माया कल्पितं ब्रह्मव्यतिरिक्तमिति समयः सिद्धान्तः मायासमयः मायावादिशास्त्रमित्यर्थः । तस्मिन् ‘समयस्तु क्रियाकारे सङ्केते चरिते सताम् । सिद्धान्ते शपथे काल’ इति वैजयन्ती । उपपादितं समर्थितं प्रमेयमिति शेषः । यतः निर्गता अन्वया उपपत्त्यादिलिङ्गानि यस्मात्तं निरन्वयं युक्तिशून्यमित्यर्थः । तस्मात् इह अस्मिन् प्रमेये मा स्म विश्वसीः विश्वासं मा कार्षीः । श्वस प्राणने लुङ् । न माङ्योगे इत्यडभावः । अत्र विश्वासकरणे हेतुत्वेन निरन्वयमिति हेतुगर्भं विशेषणं प्रयुक्तम् । तथा च युक्तिशून्यत्वाद्विश्वासो न कार्य इति भावः ।। १० ।।",
  "4011": "यदिति ।। उपास्तये उपासनाय चोदितं मायिना प्रोक्तं यदात्मैक्यं चेतनानामैक्यं सर्वेषां चेतनानां ब्रह्मैक्यमिति भावः । एतत् मे गुरोरप्यपरोक्षतां प्रत्यक्षतां न गतम् न प्राप्तम् । न केवलं मे गुरोरेव,किन्तु पुरातनानामपि मद्गुर्वपेक्षया पूर्वजानामपि कुत्रचित् अपरोक्षतां न गतम् । हे सौम्य शोभन ततः आत्मैक्यस्य प्रत्यक्षागोचरत्वाद्युक्त्यादिरहितत्वाच्च मुकुन्दं मोक्षप्रदं श्रीहरिं मुदा प्रसन्नबुद्ध्या संविदे तत्वज्ञानाय भज । तत्वज्ञानाय प्रार्थयन् सन् भजेति भावः ।। ११ ।।",
  "4012": "इतीति ।। वचांसि अस्य सन्तीति वचस्वी तस्मिन् चतुरवचसीत्यर्थः । स्वके स्वसम्बन्धिनि गुरा,ै इति इदं वचः आदिश्योक्त्वा अन्यं परं लोकं ईयुषि सति गते सति अथ स अच्युतप्रेक्षः गुरोः स्वगुरोर्गिरं ‘अहं स्वयं ब्रह्मेत्यारभ्य मुकुन्दं भज संविदे मुदा’ इत्यन्तां वाचम् मुहुः पुनः पुनः आलोच्य गुरूक्तप्रकारेण कुर्यां न वेति विचार्य अन्ततः करोमीत्येव निश्चित्य रूप्यपीठमालयो यस्य तं इन्दिरावरं रमापतिं श्रीमदनन्तासनं असेवत । षेवृ सेवने लङ् ।। १२ ।।",
  "4013": "सुभक्तिनेति ।। परं सर्वोत्तमं हरिं बोद्धुमिच्छुना बुभुत्सुना शोभना भक्तिर्यस्य तेन सुभक्तिना अच्युतप्रेक्षेण । तत्र रजतपीठपुरे निषेवितो नितरां सेवितः भक्तेषु वत्सलः स्निग्धः भक्तप्रिय इत्यर्थः । स हरिः कालान्तरे पुरुषं कञ्चन पुरुषं प्रविष्टः सन् तं अच्युतप्रेक्षं प्रति भविष्यतः शिष्यवराच्छिष्यश्रेष्ठात् मां विद्धि जानीहि इति अभ्यधात् अब्रवीत् । तत्त्वजिज्ञासुना त्वया सेवितोऽहं परितुष्टोऽस्मि । तस्मान्मत्प्रसादादेव तव शिष्यवरो भविष्यति । तदुक्तप्रकारेण मां जानीहीत्यभ्यधादिति भावः ।। १३ ।।",
  "4014": "प्रतीक्षमाणमिति ।। सतां गुरुः कारणेन मत्तत्त्वज्ञान-प्रवर्तनलक्षणनिमित्तेन मानुषाकृतिः मनुष्यस्वरूपं यस्य तादृशः । ‘आकृतिस्तु जातौ रूपे वपुष्यपि’ इति हेमचन्द्रः । स वासुदेवनामा,तं हरिकृतमनुग्रहं प्रतीक्षमाणं पुनः मुदा अम्बुरुहवत् ईक्षणं दृष्टिर्यस्य तं हरिं निषेवमाणं नितरां सेवन्तं प्रशान्तं तं यतिं अच्युतप्रेक्षं उपाससाद शिष्यभावमाप्तुमुपजगाम ।। १४ ।।",
  "4015": "सुतमिति ।। सुवत्सलौ सु सम्यक् वत्सलौ स्नेहयुक्तौ वियोगतान्तौ वियोगक्लिन्नौ तौ,माता च पिता च पितरौ । ‘पिता मात्रा’ इत्येकशेषः । सुतं यतीन्द्रानुचरं अच्युतप्रेक्षशिष्यभूतं विरागोऽस्यास्तीति विरागी तम् । संन्यासे निबद्धं निषण्णं मानसं मनो यस्य तम् । ‘स्वान्तं हृन्मानसं मनः’ इत्यमरः । रूप्यतले रूप्यपीठे य आलयो मन्दिरं तस्मिन् स्थितं निशम्य समीयतुः । सुतं द्रष्टुं संन्यासान्निवारयितु-मप्यागतौ ।। १५ ।।",
  "4016": "वरेति ।। तौ पितरौ अयि नन्दन अयीत्यव्ययं प्रार्थने वर्तते । अयि सुत जरतोः स्थविरयोः । न विद्यते नाथः रक्षको ययोस्तयोः अन्ते वयसि त्वां विना पालकरहितयोरित्यर्थः । आवयोर्जीवतोर्जीवनवतोस्सतोः,ते तव वराश्रमः उत्तमाश्रमः संन्यासाश्रम इत्यर्थःन स्यात् न भवेत्,इति सयाचनं प्रार्थनया सहितमिदं वाक्यमुदीर्य परीत्य प्रदक्षिणीकृत्य पुत्राय नतिं नमस्कारं वितेनतुः प्रचक्रतुः ।। १६ ।।",
  "4017": "नतिरिति ।। शुश्रूषुजनाय सेवकजनाय नतिर्नमस्कारः न शस्यते न प्रशस्यते । शसु इच्छायाम् । तथापि अत्र सेवके मयि साम्प्रतं इदानीं स्फुटं सर्वजनसमक्षं भवद्भ्यां नतं नमनं कृतम् । तत एव विधात्रा सर्वप्रेरणादिकर्त्रा श्रीहरिणा स्वयमेव मत्प्रार्थनं विनैव तस्य यत्याश्रमस्य अभ्यनुज्ञा अनुज्ञा दापिता प्रदापिता । अहो आश्चर्यम्प्रभुः स,इति जगाद ऊचे । अयं भावः । उत्तमो नम्यो,हीनो न इति विधिविहितनियमः । तथा च भवद्भ्यां नत्वा मम प्रकृतयत्याश्रमनिर्बन्धनादुत्तमत्वं भविष्यतीति विधिना सूचितम् । तस्माद्विधिना एवाभ्यनुज्ञातत्वात् मम यत्याश्रमोऽपरि-\nहार्य इति ।। १७ ।।",
  "4018": "अनुत्तरेति ।। ततः स मध्यगेहभट्टः । उत्तरं प्रत्युत्तरं न जानातीत्यनुत्तरज्ञः । पुत्रोक्तवाक्यस्य प्रत्युत्तरं दातुमजानन्नित्यर्थः । प्रियायुतः भार्यायुतः सन् पुनस्तं पुत्रमर्थयन् । अयि नन्दन त्वया यत्याश्रमो न स्वीकर्तव्य इति प्रार्थयन् सन्,तं यतीन्द्रं यतिश्रेष्ठमच्युतप्रेक्षं आनम्य नत्वा,अस्मै यत्याश्रमो न देय इति प्रार्थयन्निति वा योजना । गतः स्वमन्दिरं गतः । ततः स्वगृहप्राप्त्यनन्तरं गृहे मन्दिरे वसन् क्षणान् एकैकक्षणमपि कल्पेन कल्पाख्यकालेन समान् सदृशान् नयन् गमयन् सन् अनिशं निरन्तरं सुताननेन्दोः सुतमुखचन्द्रस्य अस्मरत् । अत्र ‘अधीगर्थदयेशां कर्मणि’ इति षष्ठी । इगर्थः स्मरणार्थः,इक् स्मरण इति धातोः । दुःखिनां क्षणोऽपि कल्पायते,सुखिनां कल्पोऽपि क्षणायत इति प्रसिद्धेः कल्पसमानित्युक्तम् ।। १८ ।।",
  "4019": "स इति ।। शुचा दुःखेन पुत्रस्य मनोरथः संन्यासग्रहणेच्छा तम् । ‘वाञ्छा लिप्सा मनोरथः’ इत्यमरः । चिन्तयन् स भट्टः पुनश्च महानदीं नेत्रावतीं तीर्त्वोपगतः स्वगृहात्पुत्रदर्शनार्थमागतः । ग्रामवरे ग्रामश्रेष्ठे ‘कारेवूरु’ इत्यपभ्रष्टनामकग्राम इत्यर्थः । अन्यो मठो मठान्तरं तस्मिन् ‘कुत्याडि’ इत्यपभ्रष्टनामकमठविशेष इत्यर्थः । व्रतीश्वरस्य अच्युतप्रेक्षस्य अनुव्रतं अनुकूलव्रतं यस्य तम् । ‘पाराशरी व्रती भिक्षुः’ इति हलः । आत्मनन्दनं ऐक्षत ।। १९ ।।",
  "4020": "सञ्जातेति ।। धरासुरो ब्राह्मणः अलं अतितरां महानात्मा परमात्मा येषां तेषां श्रीहरिभक्तानां लङ्घनभीरुरपि लङ्घनादतिक्रमात् भीरुर्भयशीलोऽपि सञ्जातः पुत्रः स्ववाक्यं न ृणोतीति सञ्जातः यः कोपः क्रोधः तेनाकुलितः क्षुब्धस्सन् सुतस्य मम पुत्रस्य कौपीनधृतिः कौपीनधारणं तस्यां सत्यां,संन्यासं गृहीत्वा कौपीनदण्डादिके धृते सतीत्यर्थः । मे मम । साहसप्रतिश्रवोऽनशनादिरूपं किञ्चित्साहसं कर्म कुर्यामिति साहसस्य प्रतिश्रवः प्रतिज्ञा,दृढः केनाप्यनिवर्त्य इत्यभाषत अब्रवीत् ।। २० ।।",
  "4021": "क्षणेनेति ।। प्रभुः समर्थः क्षणेन क्षणकालेन निजं पटं स्वकीयं पटं विदार्य कौपीनधरः सन्,हे तात चिकीर्षितं साहसं कुरुष्वेति इमं तातं उक्त्वा,हे तात भवान् विज्ञातभारतादिशास्त्रसारोऽपि शुभान्तरायं शुभस्यान्तरायं विघ्नं न करोतु इति पुनरब्रवीत् ।। २१ ।।",
  "4022": "भट्टः पुत्रवचनं श्रुत्वा संन्यासस्य शुभत्वाभिप्रायेण भवान् शुभान्तरायं न चरेदिति यदुक्तं त्वया तदसत् । पुत्रस्य पितृशुश्रूषातिरिक्तस्य शुभस्या-भावादित्याह— न पुत्रेत्यादिना ।। हे पुत्र सन्तः धर्मशास्त्रप्रवर्तका मन्वादयः सुतस्य पित्रोः मातापित्रोः अवनं शुश्रूषणादिरूपं रक्षणं विनाऽन्यच्छुभं न वदन्ति । ‘वृद्धौ च मातापितरौ सती भार्या सुतः शिशुः । अप्यकार्यशतं कृत्वा वोढव्या मनुरब्रवीत्’ इति वचनात् । तस्मात्तव यत्याश्रमादपि स्थविरयोरावयोरवनमेव शुभम् । न तत्रान्तरायः क्रियते । तस्मात्किमुच्यते त्वया शुभान्तरायं न चरेदिति,इति पितुरभिप्रायः । युवयोः पालकान्तराभावे मया सर्वथा भवच्छुश्रूषणमेव कार्यम् । सति चान्यस्मिन् पालके कथं युवयोरनाथत्वं?कथं च भवत्पालनमेव शुभम्?इति चेत् न इत्याह–नन्विति । तौ तव भ्रातरौ मम सुतौ मृतौ ननु,त्वमपि जानासि हि इत्यभिप्रायः । तस्मात्त्वयि निवर्तमाने सति निवृत्तिमार्गं यत्याश्रममङ्गीकुर्वति सति नौ आवयोः पालको रक्षको नास्ति हि । इति वक्तारममुं पितरं प्रति इदं वक्ष्यमाणं वचः सुतोऽब्रवीत् ।। २२ ।।",
  "4023": "यदुक्तं वृद्धौ च मातापितरावित्यादि,न तत्सर्वाधिकारिकं किन्त्वविरक्तपुरुषविषयमेव न विरक्तपुरुषविषयकं,तथात्वे श्रुतिविरोधादित्याह - यदेति ।। पुरुषो यदा यस्मिन्काले विरक्तो विषयासक्तिरहितः प्रजायते तदैव तस्मिन्नेव काले सन्यासविधिः सन्यासविधानम् । ‘विधिर्ब्रह्मविधानयो’रिति हेमचन्द्रः । श्रुतौ ‘यदहरेव विरजेत् तदहरेव प्रव्रजेदि’त्यस्यां श्रुतौ श्रुतः प्रसिद्धः । तर्हि त्वयि निवर्तमाने सत्यावयोः पालको नास्तीत्यस्योत्तरमाह न सङ्गहीनोऽपीति । अहं सङ्गहीनोऽपि विषयसङ्गरहितोऽपि वां युवयोः शुश्रूषुं सेवकमकल्पयन् सन् न परिव्रजामिन संन्यासं गृह्णामिइत्यब्रवीदिति पूर्वेणान्वयः ।। २३ ।।",
  "4024": "बहुश्रुतत्त्वादिति ।। यदि यद्यपि बहूनां बहुशास्त्राणां श्रुतं श्रवणं यस्य तस्य भावस्तत्वं तस्मात् बहुशास्त्रश्रवणबलेन विवेकित्वादित्यर्थः । बलात् धैर्यबलात् तत् तव परिव्रजनं सहे सोढुं समर्थः । षह मर्षणे । तथापि ते तव सा सवित्री सा माता ते विरहं वियोगं न सहेत । इति वचसि द्विजेन विप्रेण स्वपित्राऽभिहिते सतिसः,भवान् अनुज्ञां सन्यासाश्रमानुज्ञां प्रददातु प्रतिदिशतु इति ब्रुवन् सन् तं पितरं अनमत् ।। २४ ।।",
  "4025": "विचिन्त्येति ।। एवं न विद्यते उत्तरं यस्य स निरुत्तरः । अनिरुत्तरो निरुत्तरः कृतः निरुत्तरीकृतः प्रत्युत्तररहितत्वेन कृतः स विद्वान् विचिन्त्य,अथ किमत्र वक्ष्यामीति विचार्य, ‘यदि माता तव जननी अनुवदेत् संवादं कुर्यात्,तर्हि तथा त्वदुक्तप्रकारेण अस्तु भवतु’इति तं सुतमुदीर्य । कृछ्रात् सुतवियोगासहनरूपक्लेशात् मन्दिरं गृहं उपगम्य प्रियासकाशे भार्यासकाशे तं सुतस्यात्मनश्च विवादरूपमुदन्तं वृत्तान्तमब्रवीत् ।। २५ ।।",
  "4026": "निशाचरारेरिेति ।। अथ पुरा निशाचराणां रात्रिचराणां रावणादीनां ओः शत्रोः श्रीरामस्य लक्ष्मण इव,वृकः वृकाख्याग्निरुदरे यस्य तस्य भीमस्य सुरेन्द्रनन्दन इव अर्जुन इव,शूरस्य गोत्रापत्यं पुमाञ्छौरिः श्रीकृष्णस्तस्य गद इव गदनामकानुज इव । ‘गदः कृष्णानुजे रोगे गदाप्रहरणान्तर’ इति हेमचन्द्रः । सुभक्तिमान् शोभनभक्तिमान् प्रियः कर्मकृत् सेवकः । भक्तिमत्वप्रियत्वसेवकत्वरूपगुणैर्लक्ष्मणार्जुनगदैः समो विश्वविदः सर्वज्ञस्य वासुदेवस्यानुजोऽभवत् ।। २६ ।।",
  "4027": "कदाचिदिति ।। न विद्यते लयः प्रलयेऽपि नाशो यस्यास्तादृशी बुद्धिर्वृत्तिज्ञानपरम्परा यस्य स वासुदेवाह्वयः । कदाचिदालयं मन्दिरम् । ‘निकाय्यनिलयालयाः’ इत्यमरः । आप्यैतं स्वानुजमेतयोः पित्रोः पालकं रक्षकं निवेदयन्नयं वां पालक इति वदन् सन् धवानुमत्या भर्तुरनुमतेन स्वस्य संन्यासः स्वसंन्यासस्तस्य निषेधः । दृढं यथा भवति तथा स्वसंन्यासनिषेधस्तस्मिन् निश्चयो यस्यास्तां मातरमिदं वच उवाच ।। २७ ।।",
  "4028": "वराश्रमेति ।। अम्ब मातः ‘अम्बार्थनद्योरि’ति ह्रस्वः । यदि कदाचिदपि मां ईक्षितुं द्रष्टुमिच्छसि,तर्हि मम वराश्रमाप्तिं सन्यासाश्रमस्वीकारं संवदस्वानुजानीहि । यदन्यथा संवादं न करोषि चेत् इमं देशं परित्यजन्नहं जातु कदापि वो युष्माकं दृष्टेर्विषयो गोचरो न भवामि । अतः संवदस्वेति भावः ।। २८ ।।",
  "4029": "इतीति ।। तनये पुत्रे,इति पूर्वोक्तप्रकारेण ब्रुवाणे सति वदति सति पर्याकुलिता किमत्र कुर्यामिति संभ्रान्ता शुभा स्वभावतः शुभानुकूला सा कदाचिदपि दर्शनाभावोऽदर्शनं मृतेः मरणस्य निदर्शनं समानमिति यावत् । इति विचिन्त्य विचार्य तस्य सुतस्य कर्तुमिष्टं चिकीर्षितं संन्यासस्वीकरणं कृछ्रात् क्लेशात् न न्यरुणत् न निरुद्धवती । रुधिरावरणे लङ् ।। २९ ।।",
  "4030": "अथेति ।। अथ पित्रोरनुज्ञास्वीकारानन्तरं देववरैः प्रसादितः प्रसादायाभिमुखीकृतः दुर्मतनिराकरणपूर्वकं सन्मतप्रवर्तनलक्षणदेवताकार्यसाध-नोन्मुख इत्यर्थः । जगद्गुरुः सुरेश्वर एषः,गुरुमच्युतप्रेक्षमुपगम्य,तं प्रसाद्य स्वगुणैः सन्तोषयित्वा सदा समस्ताश्रमान् ब्रह्मचर्यादीन् भजतीति तादृशोऽपि,स्वस्य वायुदेवाव-तारत्वेन सदा सर्वाश्रमवानपीत्यर्थः । वराश्रमं सन्यासाश्रमं अभजत्खलु । देवानां युगपत्समस्ताश्रमभाक्त्वञ्च ‘कृत्स्ना एव गृहिणः कृत्स्ना एते यतय एतेषां न पुत्रा दायमुपयन्ति न वैते गृहान् विसृजन्ति’, ‘देवा एव ब्रह्मचारिणो,देवा एव गृहस्थाः,देवा एव वनस्था’ इत्यादिश्रुतिसिद्धम् ।। ३० ।।",
  "4031": "क्रियेति ।। कालं कालविशेषं वेत्तीति कालवित् । स वासुदेवः सकलं क्रियाकलापं क्रियासमूहम् । ‘कलापो भूषणे काञ्च्यां सङ्घाते भूषबर्हयो’रिति वैजयन्ती । यत्याश्रमस्वीकारसमये कर्तव्यं तद्विधानोक्तं जीवच्छ्राद्धादिसमस्त-क्रियाजातमित्यर्थः । विधानमार्गेण,केवलं सम्यग्विधाय । सदा प्रसन्नस्य हरेः प्रसत्तये प्रसादाय मुहुः समस्तन्यसनं ‘भूः सन्यस्ता मये’त्यादिना देहेन्द्रियात्मादीनां समस्तानां सन्यसनं भगवति समर्पणं समभ्यधाच्चक्रे । प्रैषोच्चारणमकरोदिति भावः ।। ३१ ।।",
  "4032": "अनन्तेति ।। बुधा ज्ञानिनस्तिस्रो मात्रा अकरो-कारमकाराख्या वर्णा पूर्वा आद्या यस्य स त्रिमात्रपूर्वस्तं,प्रणवात्मक उच्चयो वर्णसमुदायस्तं,अनन्ता मात्रा वर्णा यस्य सोऽनन्तमात्रो वेदस्तेन अन्तोऽर्थनिर्णयो यस्य सोऽनन्तमात्रान्तस्तं उदाहरन्ति । अकारादिवर्णत्रयपूर्वकमष्टाक्षरात्मकं प्रणवसमुदायं अनन्ताक्षरेण प्रणवव्याख्यानरूपेण समस्तवेदेन निर्णीयमानं प्रवदन्ति ज्ञानिन इति भावः । अस्यैवंविधस्य प्रणवस्य तदा तस्मिन् काले चतुर्मुखस्याकृतिः स्वरूपं यस्य स भविष्यच्चतुर्मुख इत्यर्थः । अत एव सूचितः सुष्ठूचितः । चतुर्मुखस्यैव प्रणवजपे मुख्याधिकारित्वादिति भावः । जपाधिकारोऽस्यास्तीति जपाधिकारी यतिरभवत् । यतिमात्रस्यास्ति जपाधिकारः,भाविचतुर्मुखात्मको यतिरूपस्त्वयं प्रणवस्य मुख्याधिकारी तदाऽभवदिति भावः ।। ३२ ।।",
  "4033": "गुणेति ।। गुणानुरूपोन्नतिरर्थोन्नतिर्यस्य तद्गुणानु-रूपोन्नति । अन्वर्थकमिति यावत् । पूर्णबोध इति पूर्णप्रज्ञ इत्यमुष्य यतेः नाम । केवलं मन्त्रवर्णः ‘तृतीयमस्य वृषभस्य दोहसे दशप्रमतिं जनयन्त योषणः’ इति वेद एव नोदाहरत् न प्रोक्तवान्किन्तु द्विजानां वृन्दानि समूहाः तैः वन्दितः । भूरि बहुलं यशो यस्य तादृशः । इदं विशेषणद्वयं मन्त्रवर्णस्यापि साधरणम् । स,मन्त्रवर्णकश्च प्रणवोपदेष्टाच्यु-तप्रेक्षश्चोदाहरत् । पूर्णबोधतीर्थ इति नाम प्रोक्तवान् । अयं भावः न केवलं पूर्वोक्तश्रुतिःकिन्तु मन्त्रोपदेष्टा गुरुरपि यदृच्छया पूर्णबोध इति नामोदाहरदिति भावः । श्रुत्यर्थस्तु— अस्य वृषभस्य समर्थस्य वायोस्तृतीयं रूपं योषणो योषित्,आदराद्बहुवचनम् दोहसे ज्ञानदोहाय जनयन्ताजनयत् । दशप्रमतिं पूर्णप्रज्ञनामकमित्यर्थः । ‘दशेति सर्वमुद्दिष्टं पूर्णं सर्वमिहोच्यते । प्रज्ञा प्रमतिरुद्दिष्टा पूर्णप्रज्ञस्ततः स्मृतः’ इति स्मृतेश्च ।। ३३ ।।\nमन्दोपकारिणि – गुणेति ।। गुणानुरूपोन्नति गुणानां अनुरूपा अनुकूला उन्नतिः अर्थोत्कर्षः यस्यतदन्वर्थकमिति यावत् । पूर्णबोध इति पूर्णप्रज्ञ इतिअमुष्य यतेः नाम केवलं मन्त्रवर्णः वेद एव न उदाहरत् किन्तु मन्त्रवर्णकः मन्त्रस्य वर्णकः वक्ता उपदेष्टा गुरुः इति यावत् । स च उदाहरत् । अयं भावः तृतीयमस्य वृषभस्य दोहसे दशप्रमतिं जनयन्त योषण इति मन्त्रवर्णः । वेद एव केवलमस्य अन्वर्थकं नाम उदाहरदिति न,किन्तु नामकर्ता गुरुरपि यदृच्छया अस्य पूर्णप्रज्ञस्य तन्नाम अकरोदिति भावः । द्विजवृन्दवन्दितः,भूरियशा इति विशेषणद्वयं मन्त्रवर्णस्य मन्त्रवर्णकस्य च साधारणम् । तृतीयमस्यइत्यस्य अयमर्थः । अस्य वृषभस्य समर्थस्य वायोः तृतीयं रूपं योषणः योषित् । आदरात् बहुवचनम् । दोहसे ज्ञानदोहाय जनयन्त अजनयत् । दशप्रमतिं पूर्णप्रज्ञनामकम् । दशेति सर्वमुद्दिष्टं सर्वं पूर्णमिहोच्यते । प्रज्ञा प्रमतिरुद्दिष्टा पूर्णप्रज्ञस्ततः स्मृत इति स्मृतेश्चेति ।। ३३ ।।",
  "4034": "निरङ्गरागमिति ।। जन्तवः निर्गतोऽङ्गरागश्चन्दनाद्यनुलेपो यस्मात् तम् । ‘अङ्गरागोऽङ्गलेपः स्यादि’ति हलः । मुखरागेण ताम्बूलाञ्जनादिमुखालङ्कारेण वर्जितं रहितम् । विगतानि भूषणानि काञ्चीकटककेयूराङ्गुलीयादिभूषणानि यस्मात् तम् । अमुं पूर्णप्रज्ञाचार्यम् । धृत आषाढो दण्डो येन तम् । ‘आषाढो व्रतिनां दण्ड’ इति हलः । विष्टपानां त्रिलोकानां भूषणवदाचरतीति विष्टपभूषणायितः तं त्रिलोकालङ्कारभूतमित्यर्थः । अवेक्ष्य स्वभावा अकृत्रिमा सा च सा शोभा च । न विद्यते उपमा सादृश्यं यस्याः सा अनुपमाऽसदृशेति मेनिरे । मनु अवबोधने लिट् ।। ३४ ।।",
  "4035": "भुजङ्गेति ।। योऽवसरस्य समयस्य प्रतीक्षणं दर्शनं तेन सहितैः वर्णितुं कदाऽवसरो भविष्यतीत्यवसरप्रतीक्षणसहितैरित्यर्थः । भुजङ्गश्च भूतानि च तेषामीशौ शेषरुद्रौ,विहङ्गान् पक्षिणः पातीति विहङ्गपो गरुडः । तौ च स च,त आदयो येषां तैः भुजङ्गभूतेशविहङ्गपादिकैः । स्वार्थे कः । प्रवन्दितः सोऽयं पूर्णप्रज्ञाचार्यो गुरुरच्युतप्रेक्षः पूर्वो येषाम्तान् यतीन् ननाम । तथा हि महतां महापुरुषाणां विद्यमानं विडम्बनं प्राकृतजनानुकरणं महीयोऽतिमहत् । अहो आश्चर्यम् ।। ३५ ।।",
  "4036": "वरेति ।। धीरा धीर्यस्य सोऽचञ्चलचित्त इत्यर्थः । यतीश्वरोऽच्युतप्रेक्षः । अस्य पूर्णप्रज्ञाचार्यस्य वराश्रमस्य संन्यासाश्रमस्य आचारविशेषस्य शिक्षणं शिक्षां विधित्सुर्विधातुमिच्छुः सन्,आचरितमाचारं निशामयन् पश्यन् सन् स्वयं विशेषशिक्षां विशेषशिक्षणमाप्याऽन्तरं मानसं विस्मयमायत प्रपेदे । अय पयगतौ लङ् ।। ३६ ।।",
  "4037": "स इति ।। महती मतिर्यस्य सः पूर्णप्रज्ञो रूप्यपीठालये वस्तुं शीलमस्यास्तीति तस्मै नाथाय स्वामिने मुदा प्रीत्या यदा ननाम तदा नरे कस्मिंश्चित्पुरुषे प्रवेष्टुं शीलमस्यास्तीति तेन अमुना । भुजङ्गे शेषे शेतुं शीलमस्यास्तीति तेन । भुजेन हस्तेन भुजे श्रीपूर्णप्रज्ञहस्ते आशु अग्राहि गृहीतः ।। ३७ ।।",
  "4038": "चिरादिति ।। तदाऽमुना नरप्रवेशिना हरिणा हस्ते गृहीत्वा प्रणीय,अच्युतप्रेक्षसमीपमानीय सुतत्त्वं शोभनतत्त्वं प्रबुभुत्सुना प्रबोद्धुमिच्छुना त्वया चिरात् बहुकालं मे निषेवणं सेवा अकारि कृतं यद्यस्मात्तस्मात्तत्फलं तस्य निषेवणस्य फलमिमं ददामीत्यभिधाय अच्युते आत्मा मनो यस्य तस्मै अच्युतप्रेक्षाय प्रददे दत्तः । मत्प्रसादात्प्राप्तोऽयं तव मत्तत्त्वमुपदेक्ष्यतीत्युक्त्वा प्रददौ इति भावः ।। ३८ ।।",
  "4039": "अनुग्रहमिति ।। सोऽच्युतप्रेक्षस्तं देवकृतमनुग्रहं आग्रहेण आदरेण सहितं यथा भवति तथा साग्रहं मुदा प्रतिगृह्याङ्गीकृत्य आत्मना स्वेन,कृतं कृत्यं प्रयोजनं येन तस्य भावस्तत्ता तां आप्तां प्राप्तां स्मरन् सन्,न विद्यते सङ्गः प्राकृतपुरुषसङ्गो यस्य तादृशोऽपि,तत्सुसङ्गवान् तस्मिन् पूर्णप्रज्ञे सु सम्यक् यः सङ्गः संसर्गः सोऽस्यास्तीति तादृशोऽभूत् । एतच्च युक्तमित्याह—साध्विति । साधुषु यः सङ्गः सोऽस्यास्तीति साधुसङ्गी तस्य भावस्तत्ता । न विद्यते सङ्गो विषयसंसर्गो येषां तेषां भूषा अलङ्कारो ननु । यद्वा सङ्गाभावोऽसङ्गस्तस्य भूषेति वा । तथा हि ‘सङ्गः सर्वात्मना त्याज्यः स चेत्त्यक्तुं न शक्यते । सद्भिः सह स कर्तव्यः सन्तः सङ्गस्य भेषजं’ इति श्रुतिः । एवञ्चात्यक्तसङ्गानां सत्सङ्गः सङ्गत्यागकारणं,त्यक्तसङ्गानान्तु भूषणमेवेत्युक्तं भवति ।। ३९ ।।",
  "4040": "यियासतीति ।। स्वस्तटिनीं स्वर्गनदीं स्वर्गङ्गामित्यर्थः । यियासति यातुमिच्छति । भूरि पूर्णं चेतो बुद्धिर्यस्य तस्मिन् पूर्णप्रज्ञाचार्य इत्यर्थः । अनुज्ञामर्थितुं शीलमस्यास्तीति तस्मिन् सति,अत एव मुहुर्मुहुर्नमति सति । भविष्यन् यो विरहो वियोगः स एवाग्निस्तस्य शङ्कया दूना दुःखिता धीर्मनो यस्य स गुरुरच्युतप्रेक्षः तं रजतपीठगतं स्वामिनमेवास्मरत् । स्मृ आध्याने लङ् ।। ४० ।।",
  "4041": "इत इति ।। तदा करुणाकरो हरिः कञ्चित्पुरुषं प्रविश्य दिवो निम्नगा नदी द्युनिम्नगा गङ्गा । तुभ्यमिति त्वदर्थम् । इत एतद्दिनात् तृतीये दिवसेऽस्माकं सम्बन्धी आस्माकः स चासौ तटाकश्च तमाव्रजेदागमिष्यति । अतोऽत्रैव स्नातुं शक्यत्वात्त्वं न यायाः,गङ्गायां स्नातुं दूरं न गच्छेति तं पूर्णप्रज्ञमवदत् ।। ४१ ।।",
  "4042": "तदिति ।। जनस्तस्य हरेरेवाज्ञा तदाज्ञा तया ।अत्र सरस्युपागता सम्प्राप्ता या जाह्नवी तस्या जले पूर्णबुद्धिना पूर्णप्रज्ञेन सह सस्नौ । ष्णा शौचे लिट् । सा गङ्गा ततःपरं उत्तरत्र,द्य्वधिका दश द्वादश ते च ते वत्सराश्च तेषामन्तरे मध्ये । द्वादशवत्सरा अन्तरं यस्मिन् काल इति वा । तस्मिन् पूर्णप्रज्ञे कृतोऽनुग्रहस्तदनुग्रहः । तस्मिन्काले भगवता श्रीमध्वाचार्ये कृतानुग्रह इत्यर्थः । तस्याङ्कः चिह्नं ज्ञापकमिति यावत्,सोऽस्यास्तीति तदनुग्रहाङ्किनी सती भगवता श्रीमध्वाचार्ये कृतस्यानुग्रहस्य चिह्नभूतद्वादश-वत्सरान्तरागमनवतीति भावः । सदा नियमेनाव्रजेत् रजतपीठपुरतटाकमागच्छेत् ।। ४२ ।।",
  "4043": "गत इति ।। स पूर्णप्रज्ञाचार्यः स्वयं वराश्रमं यत्याश्रमं प्राप्य समासके मासेन सहिते । दिनानां दिवसानां दशके गते सति । बहुतर्ककर्कशान् बहुभिस्तर्कैरनुमानैः कर्कशान् कठिनान् परनिराकरणनिर्दयानित्यर्थः । अत एव जैत्रान् जयशीलान् । वासुदेवेत्याह्वयो यस्य स चासौ पण्डितो विद्वांश्च स आदिर्येषां तान्,वासुदेवपण्डितेति कश्चिद्वैशेषिकाग्रणीस्तदादिकानित्यर्थः । पत्रलम्बनेन सहितं यथा भवति तथा सपत्रलम्बनम् सनिर्णायकपत्रमित्यर्थः जिगाय । त्रिदिनञ्चोपन्यासं व्यधात् विद्वान्निरन्तरं वैशिषिकाग्रयो वासुदेवाह्वयोऽमुना विजित इति च ऐतिह्यम् ।। ४३ ।।",
  "4044": "गुरोरिति ।। अथ महात्मनामुना पूर्णप्रज्ञार्येण इह अस्मिन्ग्रन्थे । निर्गत आदरः आसक्तिः यस्मात्तेनापि । छलानि छलोत्तराणि जातयो जात्युत्तराणि ताभिर्वारिधिरिव वारिधिः पूर्णेत्यर्थः । इष्टसिद्धिरिष्टस्याद्वैत्यभीप्सितात्मैक्यस्य सिद्धिर्येन तादृशः । ‘इष्टसिद्धि’ नामक औतग्रन्थविशेषः । स्वशिष्यं चतुरं विदग्धम्। चिकीर्षतः कर्तुमिच्छतः गुरोरच्युतप्रेक्षस्य चोदनात् नियोगात् श्रोतुमुपचक्रमे । क्रमु पादविक्षेपे कर्मणि लिट् । उपक्रान्तम् ।। ४४ ।।",
  "4045": "तदिति ।। असौ श्रोता पूर्णप्रज्ञः । तस्य श्रोतुमुपक्रान्तस्य इष्टसिद्धिनामकग्रन्थस्याद्यं यत्पद्यं श्लोकस्तत्र तिष्ठतीति तादृशं,षोडशकद्धयात्मकं षडधिका दश षोडश षोडशैव षोडशकानि तेषां यद्द्वयं तदात्मा स्वरूपं यस्य तादृशं द्वात्रिंशत्सङ्ख्याकमित्यर्थः । अवद्यमण्डलं दोषसमूहं यदाऽवदत् उद्भावितवान्,तदा तदवद्यमण्डलमुपर्युपरितनवाक्येष्वपास्तं परिहृतमिति गुरौ ब्रुवति सति तर्हि,तत् मदुद्भावितदूषणपरिहाररूपमुत्तरमिदानीं प्रणिगद्यतामित्यूचे ।। ४५ ।।",
  "4046": "भवदिति ।। इहास्मिन् मायाकल्पितं ब्रह्मातिरिक्तमिति समयः सिद्धान्तो मायासमयः । तस्मिन् मायिप्रणीतशास्त्र इत्यर्थः । पटौ चतुरेऽपि व्रतीश्वरे यतीश्वरेऽच्युतप्रेक्षे,मे मम भवत्प्रवक्तृत्वे भवतो व्याख्यातृत्वे समर्थता शक्तत्वं नइत्थमेवं सकोपं कोपेन सहितं यथा भवति तथा वदति सति,नृणां गुरुशिष्यविवादं ृण्वतां पुरुषाणां तद्दूषणसंशयाङ्कुरस्तस्येष्टसिद्धिनामकग्रन्थस्य,दूषणस्य श्रीमदाचार्योक्तदोषस्य संशयस्तस्य सद्वा,असद्वा,इति सन्देहस्याङ्कुर इवाङ्कुरो बभूव । एतावत्कालं निर्दोषत्वेन निश्चितस्य मायिसमयस्येदानीं सदोषत्वशङ्काङ्कुरोऽभूदिति भावः ।। ४६ ।।",
  "4047": "बुध इति ।। आत्मनः स्वस्य विमुमुक्षुः विमोक्तुमिच्छुः बुधो विद्वान् ध्रुवं निःसंशयं यथा भवति तथा अभिधानं व्याख्यानं विदध्यात् कुर्यात् । बुधेतरः बुधादन्योऽविद्वानित्यर्थः । विमुमुक्षुः सन् श्रवणं गुरुमुखाच्छास्त्रश्रवणं विदध्यात् । तत्रापि यतिर्विशेषाद्गृहस्थादिभ्योऽतिशयात् व्याख्यां श्रवणं वा विदध्यात् । ‘उपनिषदमावर्तयेदुप-निषदमावर्तयेदि’ति श्रुतेः । तस्य व्याख्याश्रवणादिरूपशास्त्रप्रवृत्तिमन्तरेण कर्तव्यान्तरा-भावाद्गृहस्थादिभ्यो विशेष इति भावः । इति लोकचोदनात् लोकानां तत्रत्यजनानां प्रेरणात् पूर्णधीः पूर्णप्रज्ञाचार्यो मायासमयं मायाशास्त्रं प्रवक्ति स्म व्याचख्यौ । स्म अतीते ।। ४७ ।।",
  "4048": "अखण्डितेति ।। श्रुताढ्याः शास्त्रश्रवणसम्पन्ना जनाः चतुराः युक्तिविशेषज्ञानेन विदग्धा बुभूषवः भवितुमिच्छवः सन्तः अखण्डितं निरन्तरं उपन्यसनमुपन्यासः यस्मिन् तत् । विसंशयं विगतः संशयो यस्मात्तत् । दृढान्युत्तराणि यस्मिन् तत् । इतस्ततश्चोदकानां दूषणरहितोत्तरोपेतमित्यर्थः । ससम्प्रदायं सम्प्रदायेन सहितम् । अमुष्य पूर्णप्रज्ञस्य प्रवचो व्याख्यानं श्रोतुं साग्रहा आग्रहोपेताः सन्तः समागमन् । गम्ऌ गतौ लुङ् ।। ४८ ।।",
  "4049": "गुरोरिति ।। कदाचन गुरोरच्युतप्रेक्षस्योपान्ते समीपे श्रवणे भागवतश्रवणे रतैः निरतैः पञ्चषैः पञ्च वा षड्वा पञ्चषास्तैर्द्विजैः बहुप्रकारे बहुश्चासौ प्रकारश्च तस्मिन्,बहुप्रकारेणेत्यर्थः । लिखिते भागवते वाचितेऽपि स प्रभुः पूर्णप्रज्ञाचार्यो दृढं निस्संशयं यथा भवति तथा एकं प्रकारमभ्यधात् । श्रीभागवतव्याख्यानावसरे श्रोतृजनैः स्वस्वपुस्तकेषु पृथक् पृथक् पाठत्वेन लिखिते भागवते वाचितेऽपि स प्रभुरयमेव पाठो व्यासाभिमत इति एकमेव पाठं दृढमभ्यधादिति भावः ।। ४९ ।।",
  "4050": "परेति ।। परप्रकारेष्वपि परे च ते प्रकाराश्च तेष्वपि पाठान्तरेष्वपीत्यर्थः । सम्भवत्सु सत्सु ते तवास्मिन् भवदुक्तपाठे विनिर्णयोऽयमेव साम्प्रदायिकपाठो नान्य इति निश्चयःकथमिति वचसि,मुकुन्दबोधेन मुकुन्दस्य बोधो ज्ञानं यस्य तेन अच्युतप्रेेक्षेणेत्यर्थःउदीरिते सति,महाहृत् महत् हृत् ज्ञानं यस्य तादृशः पूर्णप्रज्ञः एकं प्रकारमात्मनाभिहितं पाठप्रकारं भगवत्कृतं श्रीवेदव्यासकृतं स्फुटं सम्यक् सोपपत्तिकं अब्रवीत् ।। ५० ।।",
  "4051": "निगद्यतामिति ।। यदि जगद्गुरोः श्रीवेदव्यासस्य कृतिस्थितिं निर्माणप्रकारं वेत्थ जानासि । विद ज्ञाने लट् । तर्हि,इहैव भागवत एव पञ्चमे पञ्चमस्कन्धे गद्यं निगद्यतां पाठतोऽर्थतश्च प्रोच्यतामिति यतिसत्तमे यतिश्रेष्ठे । ‘अग्रेसरः सत्तम उत्तमश्च’ इति हलः । अच्युतप्रेक्षे ब्रुवाणे सति,भूरिहृत् भूरि बहु हृत् ज्ञानं\nयस्य तादृशः पूर्णप्रज्ञः स्वयं तदुक्तमार्गेण श्रीवेदव्यासोक्तमार्गेण जगाद,पाठतोऽर्थतश्चावदत् ।। ५१ ।।",
  "4052": "अशेषेति ।। तदा तस्मिन्काले तदाज्ञया तस्य गुरोराज्ञया,अशेषशिष्यैः परीक्षणाय परीक्षायै,तदुक्तप्रकारेण पाठः पुस्तकेष्वस्ति न वेति परीक्षार्थमित्यर्थः । समस्तपुस्तकं पञ्चमस्कन्धात्मकसमस्तपुस्तकमैक्षि दृष्टम् । स पूर्ण-प्रज्ञाचार्यः तत्र अशेषपुस्तकमध्ये एकतमेक्षितं शुद्धपाठात्मकैकतमपुस्तके दृष्टं पाठं न त्यजन्,पुस्तकापेक्षां विना पञ्चमे गद्यं वदन्नपि विशुद्धपाठात्मकैकतमपुस्तकगतपाठानुसारेण वदन्नपीति भावः । तावत्तदा शिष्यैः पुस्तकेक्षणसमय इत्यर्थः । अध्यायनिकायं पञ्चमस्कन्धाध्यायानां समूहमभ्यधात् पाठतोऽर्थतश्चावदत् । हन्त आश्चर्यम् ।। ५२ ।।",
  "4053": "अत्रेति ।। जैत्र जयशील ते त्वया,अत्र जन्मनि अस्मिन् जन्मनि यद्वेदपुराणादिकं न पठितं तत्कथं भाति प्रतिभाति?इति वचस्यमुना गुरुणोक्ते सति अमितबुद्धिः पूर्णप्रज्ञाचार्यः । इदं सर्वं पूर्वजन्मसु अतीतजन्मसु वेद पुरा व्यज्ञासिषं इत्युवाच । वेदपुरेत्यत्र ‘यावत्पुरानिपातयोर्लट्’ इति सूत्रेणातीतार्थे लट् । ‘विदो लटो वा’ इति णलादेशः । रथोद्धतावृत्तम् । ‘रान्नराविह रथोद्धता लगौ’ इति तल्लक्षणम् ।। ५३ ।।",
  "4054": "इतीति ।। इत्येवं बहुविधविश्वाश्चर्यचित्तप्रवृत्तेः बहुविधा नानाविद्याविषया विश्वाश्चर्या सर्वलोकाश्चर्यभूता चित्तप्रवृत्तिः मनोवृत्तिर्यस्य तस्यास्य श्रीपूर्णप्रज्ञाचार्यस्य क्षपिततततमस्का ततं व्याप्तं सर्वजनहृद्गतमित्यर्थः । यत्तमोऽज्ञानं क्षपितं निरस्तं तततमः यया सा । सुजनकुमुदवृन्दानन्ददा सुजना एव कुमुदानि कुमुदपुष्पाणि तेषां वृन्दस्य समूहस्यानन्दं ददातीति तादृशी कीर्तिः नूतनापि,क्षपिततततमस्का निरस्तजगद्य्वाप्तान्धकारा भास्करी भास्करसम्बन्धिनी प्रभेव,सुजनकुमुदवृन्दानन्ददा सज्जनाख्यकुमुदवृन्दानन्दकारिणी चन्द्रिकेव ज्योत्स्नेवेति दृष्टान्तद्वयम् । जगति विततिं व्याप्तिमलं सम्यगापत् अगमत् । मालिनीवृत्तं‘ननमयययुतेयं मालिनी भोगिलोकै’ रिति तल्लक्षणात् ।। ५४ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां चतुर्थः सर्गः ।।",
  "5001": "वेदान्तेति ।। अथ पूर्णप्रज्ञाचार्यस्य भागवतव्याख्यानानन्तरं गरीयसि अतिमहति वेदान्तविद्यानिजराज्यपालने वेदानामन्तो निर्णयो यस्मात्तद्वेदान्तं ब्रह्ममीमांसाशास्त्रं तद्रूपा या विद्या वेदान्तविद्या सैव निजराज्यं आत्मीयराज्यं तस्य पालनं व्याख्यानेन शिष्यादिषु सम्प्रदायप्रवर्तनाख्यरक्षणं तस्मिन् सङ्कल्प्यमानो वेदान्तशास्त्र-प्रतिकूलवादिनिराकरणपूर्वकं वेदान्तव्याख्यादिष्वयं समर्थः सन् सम्यक् प्रवर्ततामिति मनसा सङ्कल्प्यमान इत्यर्थः । अदभ्रचेताः दभ्रमल्पं न भवतीति अदभ्रं परिपूर्णंतादृशं चेतो यस्य सोऽदभ्रचेताः पूर्णप्रज्ञाचार्यः । गुरुणाच्युतप्रेक्षाचार्येण वारिजपूरितैः शङ्खपूरितैर्वारिभिर्ज-लैरभिषिच्यते पुरा अभिषिक्तः । षिच्लृ आसेचने ‘यावत्पुरानिपातयोर्लडि’ति अतीतार्थे कर्मणि लट् । गुरुणा योगराज्येऽभिषिक्तोऽभूदिति भावः । अत्र वृत्तन्तु इन्द्रवंशेति । यथोक्तम् ‘‘स्यादिन्द्रवंशा गदिता ततौ जरौ’’ इति ।। १ ।।",
  "5002": "आनन्देति ।। यद्यस्मात् स पूर्णप्रज्ञाचार्यः । आनन्दरूपस्य आनन्दः रूपं यस्य तस्य । परस्य सर्वोत्तमस्य हरेः । पात्रधीः पात्रभूता धीर्यस्य सः । तस्मादानन्दाख्यस्य हरेरावासभूतबुद्धित्वादित्यर्थः । यस्माच्च स पूर्णप्रज्ञाचार्यः आनन्दसन्दा-यिसुशास्त्रकृत् आनन्दं सन्दातुं शीलमस्यास्तीति आनन्दसन्दायि तादृशञ्च तत् सुशास्त्रञ्च तत्करोतीति तथोक्तः । तस्माच्चानन्दतीर्थ इति गुरूदितं गुरुणाभिहितं पदं नामतस्य श्रीपूर्णप्रज्ञाचार्यस्य अत्यनुरूपरूपकं अत्यनुरूपं अत्यनुकूलं रूपं स्वरूपं यस्य तादृशं बभूव आनन्दरूपस्य हरेः पात्रभूतत्वादानन्दतीर्थ इति आनन्दकरशास्त्रकृत्वाच्च आनन्दतीर्थ इति च व्युत्पत्तिरुक्ता भवति । ‘तीर्थं मन्त्राद्युपाध्यायशास्त्रे त्वंभसि पावने । पात्रे चाचार्यतीर्थेषु’ इति यादवः । तथा च आनन्दतीर्थ इति गुरुदत्तं नाम अन्वर्थमभूदिति भावः ।। २ ।।",
  "5003": "कदाचिदिति ।। कदाचित् कस्मिंश्चित्काले । बहुशिष्यसंवृतो बहुभिः शिष्यैर्युक्तः गोविन्दबुद्धेः गोविन्दे बुद्धिर्यस्य तस्याच्युतप्रेक्षस्य सखा यतिः अत्रोपययौ । तदा अनुमानशिक्षिताः अनुमाने तर्कशास्त्रे शिक्षिताश्चतुरा अत एव उद्धता अहङ्कारिणः अमुष्यागतस्य यतेः शिष्याः गुरुबुद्धिं गुरुः पूर्णा बुद्धिर्यस्य तं पूर्णप्रज्ञाचार्यं अजिगीषन् जेतुमैच्छन् । जी जये सन्नन्ताल्लङ् ।। ३ ।।",
  "5004": "भिदेति ।। तैः शिष्यैर्भिदा भेदः सुसाध्या सुखेन साधयितुं शक्येत्येवमुक्त्वा,अत्र भेदसाधने प्रतिपक्षभीषणं प्रतिपक्षस्य प्रतिवादिनो भीषणं भयङ्करं अनुमानमाशु प्रायुज्यत प्रयुक्तं,‘विमतौ जीवपरमात्मानौ भिन्नौ नियम्यनियामकत्वात्,राजभृत्यराजवत्,इत्यनुमानमित्यर्थः । पक्षदक्षः पक्षेऽभ्युपगतपक्षसमर्थने दक्षः समर्थःसोऽखण्डधीः पूर्णप्रज्ञाचार्यः । विराट् वीनां पक्षिणां राड्राजा विराट् गरुडः सोऽपि पक्षाभ्यां दक्षः,फणोऽस्यास्तीति फणी तं फणिनमिवाखण्डयत् । ‘‘खडि भेदे’’ लङ् । खण्डन-प्रकारश्चेत्थं । किमिदं विशेषणं भिन्नत्वलक्षणं पक्षाभ्यां भिन्नं?अहोस्विदभिन्नं?उत भिन्नाभिन्नं?,न प्रथमः । भिन्नयोर्विशेषणपक्षयोः सम्बद्धयोर्वा विशेषणविशेष्यभावः असम्बद्धयोर्वा । तत्र द्वितीयेऽतिप्रसङ्गात्सम्बद्धयोरेव विशेषणविशेष्यभावो वाच्यः । सम्बन्धश्च भिन्नयोरेव न चाभिन्नयोः । सम्बन्धस्य द्विष्ठत्वात् । तथा च विशेषणस्य भेदस्य विशेष्ययोर्भेदिनोश्च परस्परं सम्बद्धयोरेव विशेषणविशेष्यभावो वक्तव्यः । तत्रापि सम्बन्धान्तरविवक्षायां,तत्रापि भेदापेक्षया भवितव्यम् । एवं भेदपरम्परापेक्षयानवस्था स्यात् । न द्वितीयः । विशेषणमात्रस्य वा विशेष्यमात्रस्य वा अभ्युपगमे उभयाभावप्रसङ्गात् । न तृतीयः । प्राचीनपक्षद्वयोक्तादोषापातात्व्याहतेश्च तस्मात् प्रतिज्ञाया एवासम्भवा-दुक्तानुमानेन भेदसाधनमशक्यमेवेति ।। ४ ।।",
  "5005": "अथेति ।। अथापि प्रागुक्तभेदसाधकानुमानखण्डनानन्तर- मपि विमतं सत्यत्वमिथ्यात्वाभ्यां विप्रतिपत्तिविषयभूतं वियदादिकं,मिथ्या अनिर्वचनीयं,मतत्वतः मतस्य दृश्यस्य भावो मतत्वं तस्मात् दृश्यत्वादित्यर्थः । विवादनिर्मुक्तवत्,विवादान्निर्मुक्तं रहितं तद्वद्विप्रतिपत्तिरहितवदित्यर्थः । दृश्यत्वमिथ्यात्वाभ्यां सम्प्रतिपन्न-शुक्तिरजतादिवादिति यावत् । इत्यानुमानं तैरवादि प्रोक्तम् । अथानेन पूर्णप्रज्ञाचार्येण,विमतं सत्यं मतत्वतःयथा घटादीत्यनुमा अनुमानं न्यगद्यत निगदिता ।। ५ ।।",
  "5007": "तत्त्व इति ।। तस्यानुमानस्याप्रतिष्ठां प्रामाण्यलक्षणप्रति-ष्ठाभावंप्रतिपादुकः प्रतिपादनशीलः । ‘लषपते’त्यादिना उकञ् प्रत्ययः । अत एव तदप्रतिष्ठामित्यत्र ‘न लोके’त्यादिना षष्ठीप्रतिषेधात् न ‘कर्तृकर्मणोः कृति’ इति षष्ठी । असौ श्रीपूर्णप्रज्ञाचार्यो विदुषां पण्डितानां सभासु तत्र तत्र प्रस्तुततत्तत्प्रमेये विमते विप्रतिपन्ने सति,तत्तत्प्रमेयमेवमनैवमिति च विवादे सतीति यावत् । तत्त्वे तस्यभावस्तत्त्वं तस्मिन् । तस्य प्रमेयस्य तत्स्वरूपमुपपन्नमित्येतस्मिन्नर्थ इत्यर्थः । अतत्त्वे तत्त्वं न भवतीत्यतत्त्वं तस्मिन् । तस्य तत्स्वरूपमनुपपन्नमित्येतस्मिन्नर्थे चानुमामनुमानं यथा शब्दस्यानित्यत्वनित्यत्वविवादे ‘शब्दोऽनित्यः कृतकत्वाद्धटवत्’’इत्यनित्यत्वेऽनुमान-मभिधाय,तत्र प्रतिपक्षतयाक्षिपतो वादिनो विजित्य । अनित्यत्वमेव व्यवस्थाप्यपुनस्तेषामसामर्थ्यप्रकटनाय शब्दः नित्योऽस्पर्शद्रव्यत्वाद्गगनवदित्याद्यनुमानेऽभिहिते,तदप्या-क्षिपतः समस्तवादिनो विजित्य,शब्दस्य नित्यत्वमनित्यत्वं वा अनुपपन्नमित्यादिरूपेणानुमां वदन् सन्,विश्वान् समस्तवादिनो विजित्य,नाम्नाऽनुमानतीर्थतां जगाम । अस्यानुमानो-पन्यसनचातुरीं दृष्ट्वा न अयमानन्दतीर्थःकिन्नाम अनुमानतीर्थ इति वादिमण्डले प्रसिद्धोऽभूदिति भावः । नन्वेवं परस्परविरुद्धार्थद्वयसाधनेऽप्यनुमानोपन्यासे सत्यनुमानयोः परस्परविरुद्धत्वेनाप्रतिष्ठत्वं स्यादिति चेन्न । तस्येष्टत्वात् । न च प्रमाणत्रित्वाभ्युप-गमविरोधः । प्रत्यक्षागमानुसारिण एव तस्य प्रमाण्याभ्युपगमात् । यथोक्तं स्वयमेव ‘न चानुमानस्य नियतप्रामाण्यम्’ । ‘सर्वत्र शक्यते कर्तुमागमं हि विनानुमा । तस्मान्नसा शक्तिमती विनाऽऽगममुदीक्षितुम्’’ । ‘प्रत्यक्षागममाहात्म्यादनुमानं प्रमाणताम् । याति नैवान्यथा तस्य नियतत्वं क्वचिद्भवेदि’ति । एतदभिप्रायेणैव तदप्रतिष्ठां प्रतिपादुक इत्युक्तम् ।। ७ ।।",
  "5008": "समस्तेति ।। समस्तवादीन्द्रगजप्रभङ्गदः समस्ता ये वादीन्द्रा वादिश्रेष्ठास्त एव गजास्तेषां यः प्रभङ्गः पराजयस्तं ददातीति तादृशः । अवन्यां भुवि प्रतिपक्षकाङ्क्षया प्रति विरुद्धः पक्षः परिग्रहो यस्य सः प्रतिपक्षः प्रतिवादी तस्य काङ्क्षया इच्छया चरन् क्वास्ति प्रतिवादीत्यन्विष्य तत्र तत्र पर्यटन् वेदद्विषां वेदान् द्विषन्तीति तेषां वेदाप्रमाण्यवादिनां बौद्धानामित्यर्थःप्रथमोऽग्रणीः ‘प्रथमः स्यात्प्रधानाद्योः’ इति हेमचन्द्रः । यो बुद्धिसागरः तन्नामको बौद्धःसोऽत्राच्युतप्रेक्षसमीपं प्रति,सवादिसिंहः स्वेन वादे विजित्य स्वपक्षे निक्षिप्तेन वादिसिंहाख्यद्विजेन सहितः सन् समाययौ । तच्चोक्तं-‘वैशेषिकविशेषज्ञो वादिसिंहाभिधो द्विजः । महीं विजित्य सम्प्राप्तौ बौद्धाग्रयं बुद्धिसागरम् । खण्डितस्तेन पाण्डित्यात्तत्पक्षापेक्षकोऽभवत् । तौ श्रुत्वा मध्ववैदग्धीं प्राप्तौ तद्गुरुमूचतुः । वादिनौ वादकामौ द्वौ भगवंस्त्वामिताविति । बुद्ध्यब्धिबुद्धिमाश्रित्य परो वादी कथां व्यधात्’ इति ।। ८ ।।",
  "5009": "तस्येति ।। मुकुन्दधीः अच्युतप्रेक्षः । उरुदुर्गर्ववत उरुरुत्कृष्टो यो दुर्गर्वो दुष्टाहङ्कारः सोऽस्यास्तीति तस्य । अहमेव विद्वदग्रणीर्मत्समः कोऽस्तीति दुरहङ्कारवत इत्यर्थःतस्य बुद्धिसागरस्य जिगीषया जेतुमिच्छया निशातं अतितीक्ष्णं सुपक्षदक्षं सुपक्षे शोभनसिद्धान्ते दक्षं चतुरं सुखतीर्थमार्गणं सुखतीर्थ एव आनन्दतीर्थ एव मार्गणो बाणस्तं मठान्तरेषुधेः अन्यो मठो मठान्तरं तदेव इषुधिर्निषङ्ग-स्तस्मात्,स्वशिष्यहस्तेन स्वशिष्य एव हस्तस्तेन,द्रुतं यथा भवति तथादत्त । प्राप्तप्रति-वादिनिराकरणाय आनन्दतीर्थाचार्यं अन्यमठगतं स्वशिष्येणाह्वयामास प्रतिभटनिरासाय निशङ्गाद्बाणमिवेति भावः ।। ९ ।।",
  "5010": "जैत्रमिति ।। जैत्रं जयशीलं,जये सामर्थ्ययुक्तमिति यावत् । प्रतिज्ञासु प्रज्ञातुमिच्छु । कुतूहलाकुलं कुतूहलेन सम्भ्रमेणाकुलं विवशं,पूर्णमिति वा ‘आकुलं भरितं पूर्णं’ इति हलः । प्रत्वरितमतिवेगयुक्तं नृणां पुरुषाणां कुलं समूहं निशामयन्,स गरिष्ठधीर्गरिष्ठा श्रेष्ठा धीर्यस्य स पूर्णप्रज्ञाचार्यः । रूप्यपीठायतनोत्तमस्थितं,रूप्यात्मकं यत्पीठं तस्मिन्यदायतनोत्तमं तस्मिन् स्थितं गुरुमुपेत्य अवन्दत ।। १० ।।",
  "5011": "स इति ।। विशारदः परवादिनिराकरणचतुरः स पूर्णप्रज्ञाचार्यः तीक्ष्णेन प्रतिवादिना सोढुमशक्येन । मितेन शब्दापेक्षयाल्पेन,वेगोऽस्या-स्तीति वेगी तेन वक्तुमुचितं कालमनतिक्रम्योक्तेनेत्यर्थःवाक्येन गरीयसीं युक्तियुक्तत्वेन श्रेष्ठां वादिसिंहस्य गिरं पण्डितमण्डलान्तरे पण्डितसमूहमध्ये,विशारदो युद्धपण्डितभटः तीक्ष्णेन निशितेन मितेन परिमितेन वेगिना वेगवता शरेण,गदामिव मुहुः अखण्डयत् । खडि भेदे लङ् ।। ११ ।।",
  "5012": "असाविति ।। अथ श्रीमध्वाचार्येण स्ववाक्यखण्डना-नन्तरमसूयन्नसूयां कुर्वन्नसौ वादिसिंहः कञ्चिदर्थं कञ्चित्पदार्थमुच्चकैरुच्चैर्ध्वनिना द्विनवप्रकारतः नव च ते प्रकाराश्च,द्वौ च ते नवप्रकाराश्च तैरिति ततःअष्टादशप्रकारैरित्यर्थःव्यचीक्लृपत् कल्पयामासतावत्तदा जनः तत्र मिलितो जनः जगद्विजेतुर्जगतो विजयशीलस्य पूर्णचेतसः पूर्णं चेतो यस्य तस्य श्रीपूर्णप्रज्ञाचार्यस्य जये जयविषये ससंशयो विजयते न वा इति संशयसहितोऽजायत अभूत् । ‘जनि प्रादुर्भावे लङ्’ ।। १२ ।।",
  "5013": "विकल्पेति ।। अथ सदास्पदं सतामाश्रयभूतं विष्णुपदं श्रीहरिचरणं श्रितः आश्रितः । स्मेरमुखः स्मेरं स्मितयुक्तं मुखं यस्य तादृशः । अनेन परनिराकरणे आयासाभावः सूचितः । बृहन्मतिः बृहती बह्वर्थविषयिणी मतिः बुद्धिः यस्य तादृशः श्रीपूर्णप्रज्ञाचार्यः । विकल्पकोटीः वादिसिंहकृतविकल्पपक्षान् द्रुतमविलम्बितं यथा भवति तथा विशुद्धया शब्दार्थदोषशून्यया गवा वाचा,सदास्पदं नक्षत्राश्रयभूतं प्राणिनामाश्रयं वा ‘तारा भं रात्रिजं धिष्ण्यं सन्नक्षत्रं’ इति वैजयन्ती,विष्णुपदं आकाशं श्रितो द्युमणिः सूर्यो विशुद्धया गवा स्वतेजसा तमस्ततीर्वा,तमसां निकरमिव । ‘वा विकल्पोपमानयोः’ इत्यमरः । खण्डयन् सन् अधिकं यथा भवति तथारेजे अशोभत ।। १३ ।।\nमंदोपकारिणी – विकल्पेति ।। अथ विकल्पान्तरम् । बृहन्मतिः बृहती पूर्णा मतिः प्रज्ञा यस्य स तथोक्तः पूर्णप्रज्ञः । स्मेरमुखः स्मेरं मन्दहासयुक्तं मुखं वक्त्रं यस्य सः तथोक्तस्सन्,अनेन तन्निराकरणे आयासाभावः सूचितः । विकल्पकोटीः विकल्पानां कोटीः पक्षान् वादिसिंहकृताष्टादशविकल्पप्रकारान् द्रुतं अविलम्बेन विशुद्धया दूषणरहितया निराकर्तुमशक्यया गवा वाचा खण्डयन् निराकुर्वन्,सदास्पदं सतां आस्पदं आश्रयं विष्णुपदं विष्णोः श्रीहरेः पदं चरणं श्रितस्सन् अधिकं अत्यन्तं रेजे शुशुभे । ‘राजृदीप्तावित्यतो लिडात्मनेपदं रेजे रेजाते रेजिरे’ । क इव?सदास्पदं सतां प्राणिनां आश्रयं विष्णुपदं आकाशं ‘वियद्विष्णुपदं वा तु पुंस्याकाशविहायसी’ इत्यमरः श्रितः आश्रितः विशुद्धया निर्मलया गवा स्वतेजसा ‘गौर्नाके वृषभे चन्द्रे वाक् भूदिग्धेनुषु स्त्रियाम् । द्वयोऽस्तुरश्मिदृग्बाणस्वर्गवज्राम्बुलोमसु’ इति रत्नमाला । तमस्ततीः तमसां अन्धकाराणां ततीः समुदायान् खण्डयन् द्युमणिर्वा सूर्य इव । ‘द्युमणिस्तरणिर्मित्रः’ इत्यमरः । ‘वा विकल्पोपमानयोः’ इति च ।। १३ ।।",
  "5014": "अगाधमिति ।। महामानसकुम्भसम्भवः,महत् मानसं यस्य पूर्णप्रज्ञाचार्यः स एव कुम्भसम्भवोऽगस्त्यः ‘अगस्त्यः कुम्भसम्भवः’ इत्यमरः अगाधं गम्भीरबुद्धिं आत्मन्यात्मविषये अतिवेलमत्यन्तं यथा भवति तथा ‘अतिवेलभृशात्यर्थाति-मात्रोद्गाढनिर्भरम्’ इत्यमरः । उद्धतमविनीतं तिरस्कृताशेषसरस्वतीततिं तिरस्कृता निराकृता अशेषसरस्वतीततिः समस्तवादिवाक्सन्ततिर्येन तं ‘सरस्वती ह्यापगायां गो वाग्देवतयोरपि’ इति हेमचन्द्रः । बुद्धिसागरमपि,न केवलं वादिसिंहमेव वादिसिंहनिराकरणानन्तरं अतिसंरम्भात्प्रत्यवतिष्ठमानं बुद्धिसागरमपि इति वादिसिंहनिराकरणप्रकारेण कामं यथेच्छं यथा भवति तथाऽनायासेनेति यावत् लघूचकार खण्डिताहङ्कारं चकार । प्रागगस्त्योऽगा-धमतलस्पर्शमात्मनि स्वस्मिन्नतिवेलं वेलामतिक्रम्योद्धतं प्रवृद्धं,तिरस्कृता स्वतरङ्गैर्निरा-कृताशेषसरस्वतीततिरशेषनदीसमूहो येन तं सागरमिवेति श्लेषाभिप्रायः ।। १४ ।।",
  "5015": "श्व इति ।। ‘‘वादः श्व एवास्तु’’ इति वादिनौ वदन्तौ खलौ दुष्टौ तौ वादिसिंहबुद्धिसागरौ प्रति मध्वे श्रीमध्वाचार्ये, ‘यद्युत्तरमस्मद्युक्तिखण्डनोत्तरं भाति प्रतिभाति तर्ह्यद्येदानीमीर्यतामुच्यतां अन्यथा प्रत्युत्तराप्रतिपत्तिरप्रतिभानामनिग्रह-स्थानापरपर्यायं पराभवकारणं युवयोः प्राप्तमिति ब्रुवाणे सति जनः तूष्णीं स्थितौ दृष्ट्वा जितौ पराजितौ अमत मेने । स जनः निशापलायनात् रात्रावेव गमनान्निश्चिकायापि तौ निशायामेव पलायितौ श्रुत्वा पराजिताविति निश्चयमकरोच्च ।। १५ ।।",
  "5016": "बुद्ध्यब्धिनेति ।। अयं श्रीमध्वाचार्यो भूपरिवर्तिना भुवं परिवर्तितुं प्रतिवाद्यपेक्षया पर्यटनं कर्तुं शीलमस्यास्तीति,तेन बुद्ध्यब्धिना बुद्ध्याऽब्धिरिव,तेन बुद्धिसागरेणेत्यर्थः । वादिवरेण वादिसिंहेन चेत्यर्थः । ‘स्युरुत्तरपदे व्याघ्रपुङ्गवर्षभ-कुञ्जराः । सिंहशार्दूलनागाद्याः पुंसि श्रेष्ठार्थवाचका’ इत्युक्तेः सिंहशब्दस्य श्रेष्ठार्थत्वाद्वादि-सिंहेनेति वक्तव्ये वादिवरेणेत्युक्तम् । चिरादार्जितां जयश्रियं मुहूर्तान्मुहूर्तमात्रेण । प्रयत्नवान्न भवतीत्यप्रयत्नवान् सन्,आयासरहितः सन्नित्यर्थः । अवाप्तवान् प्रापअपहृतवानिति भावः । अहो इति जनैः अतिविस्मितम् ।। १६ ।।",
  "5017": "व्याख्यान्निति ।। मणिमद्विनिर्मितं सङ्करनाम्ना भुव्युत्पन्नेन मणिमताख्याविरचितं भाष्यं ब्रह्मसूत्रभाष्यं व्याख्यान् व्याकुर्वन्,तर्कविशरदैस्तर्के तर्कशास्त्रे विशारदैश्चतुरैर्जनैर्वृतः सहितः,संमोदतीर्थः सम्यङ्मोदः सम्मोदः,सम्मोदकरं तीर्थं शास्त्रं यस्मात् स आनन्दतीर्थाचार्यः । परिहासहासवान् परिहासरूपो हासः,परिहासयुक्तो हास इति वा,सोऽस्यास्तीति तादृशस्सन् ‘परिहासश्च नर्मणि’ इति हलः । सुरमोददायिनीं सुराणां मोदः सन्तोषः,तं दातुं शीलमस्यास्तीति तादृशीं वाचमुवाच ।। १७ ।।",
  "5018": "सदिति ।। विशुद्धबुद्धिभिः विशुद्धा निर्मला बुद्धिश्चित्तं येषां तैः पुरुषैः । उग्रं नरकाद्यनर्थप्रदम् । गूढाग्रहं गूढो निगूढ आग्रहो विचारमार्गमपहायैव-मेवतत्त्वमित्येवंरूप आग्रहस्तं निगृह्य परित्यज्य,सत्सूत्रभावे सन्ति शोभनानि सूत्राणि ब्रह्मसूत्राणि तेषां भावोऽभिप्रायस्तस्मिन् । पृथक् भाष्यं विहाय प्रविचारिते सतिसम्यग्विचारिते सति,तथा भाष्याभिसन्धौ च भाष्याभिप्राये च प्रविचारिते सति । अनयोः सूत्रसाङ्करभाष्ययोरन्योन्यं मिथो मान्यः परस्पराविरोधेनाङ्गीकर्तुमुचितोऽन्वयो व्याख्यानव्या-ख्येयरूपः सम्बन्धो न दृश्यते । अहो एवंविधेऽप्यस्मिन् भाष्ये महाजनस्य कथमादर इति भावः । तथा हि । सूत्रेषु विष्णोरनन्तगुणपूर्णत्वं,निर्दोषत्वं,चेतनाचेतनात्मकसर्व-प्रपञ्चविलक्षणत्वं,मुख्यतो वचनवृत्या सर्ववेदप्रतिपाद्यत्वं,मुक्तौ च सर्वजीवनियामकत्वं,प्रपञ्चसत्यत्वमित्यादयोऽर्थाः प्रतिपाद्यन्ते । भाष्ये तु विष्णोर्निर्गुणत्वं,जीवाभेदेन सकलदोष-भाजनत्वं,सर्वशब्दावाच्यत्वं,प्रपञ्चस्य मिथ्यात्वं,मुक्तौ जीवब्रह्मैक्यञ्चेत्यादयोऽर्थाः सूत्रविरुद्धाः प्रतिपाद्यन्ते । तस्मात्परस्परविरुद्धयोर्भाष्यसूत्रयोः कथं व्याख्यानव्याख्येय-भावलक्षणस्सम्बन्धः,कथञ्च प्रमाणतमसूत्रविरुद्धभाष्ये महाजनानां प्रमाणत्वाभिमान इति भावेन,अहो इत्युक्तमिति भावः ।। १८ ।।",
  "5019": "इतीति ।। इति ब्रुवाणे वदति तस्मिन् श्रीमध्वाचार्ये अत्र भाष्ये प्रबलान् दुष्परिहरान्दोषान्मुहुर्मुहुरलं सम्यक् प्रतिपादयति सति विस्मेरधियो विस्मेरा विस्मिता धीर्येषां ते । अमी व्याख्यानावसरे पर्यासीनास्तर्कविशारदा जनाः,स्थेयसोऽति-स्थिरानिमान् श्रीमध्वेनोद्भावितान् दोषान् यत्नतोऽपि न पर्यहरन् न परिहृतवन्तः ।। १९ ।।",
  "5020": "नन्विति ।। नन्विति शङ्कार्थे । यद्यस्मात्कारणाद्भवता केवलं भाष्यं भाष्यमात्रंनिरस्यते निराक्रियते । भाष्यमेव बहुधा निरस्यते सूत्रन्तु प्रशस्यत इत्यर्थः । तस्मात्कारणात्,भवन्त इव पश्यन्तीति भवादृशास्तैः कविभिः विद्वद्भिः कथञ्चन केनापि प्रकारेण योऽन्योऽर्थो न दूष्यते स परोऽन्योऽर्थोऽस्य सूत्रस्य ब्रह्मसूत्रस्य भवता उच्यतामिति वचस्विनो वाग्मिन इमे सभास्था वादिन ऊचुः ।। २० ।।",
  "5021": "अक्लिष्टेति ।। एष श्रीमध्वाचार्यः तदाऽक्लिष्टशब्दान्वयं,शब्दानां वाचकशब्दानां अन्वयो वाच्यार्थैः सह सम्बन्धः,अक्लिष्टः योगेन रूढ््या वा सुबोध्यः शब्दान्वयो यस्य तत्,योगेन रूढ््या वा तत्तदर्थवाचकत्वशक्तिमच्छब्दैरेव विवक्षितार्थकथनादर्थानां शब्दानाञ्च परस्परं वाच्यवाचकभावलक्षणं सम्बन्धमसूचयदिति भावः । यद्वा शब्दाश्चान्वयाश्च शब्दान्वया अक्लिष्टाश्शब्दान्वया यस्मिन् तत् । सम्भवत्सूत्रार्थं सम्भवन्नुपपाद्यमानः सूत्रार्थो यस्मिन् तत् । मानीकृताम्नाययुतस्मृति आम्नाययुता वेदयुक्ता या स्मृतयः पुराणानि मानीकृता उक्तार्थे प्रमाणत्वेनोदाहृता यस्मिन् तत् । एष्यत्कथाताण्डव-सूत्रधारकम् एष्यन्ती स्वयं करिष्यमाणभाष्यात्मिका या कथावाक्यप्रबन्धः‘कथ वाक्यप्रबन्धे’ इति धातोः तदात्मकस्य ताण्डवस्य नर्तनस्य सूत्रधारकं पूर्वरङ्गभूतं,एवं मया भाष्यं करिष्यत इत्येतदसूचयदिति भावः । वचनमुपन्यासरूपं वाक्यमुच्चैः उन्नतस्वरो यथा भवति तथा क्षणात् क्षणकालात् आददे आदरेण वक्तुमुपचक्रमे ।। २१ ।।",
  "5022": "बुभुत्सयेति ।। स श्रीमध्वाचार्यः । श्रुतप्रवीणान् श्रुतेन शास्त्रश्रवणेन प्रवीणान् चतुरबुद्धीन् अत एवातितार्किकान् अत्यन्तं तर्कशास्त्रज्ञान् । मत्सरवर्जितान् मत्सररहितान् अत एव बुभुत्सया बोद्धुमिच्छया परापररूपतत्त्वस्येत्यर्थः । आगतान् जनान्,अथ समत्सरान् मत्सरयुतान् अत एव विजिगीषया विजेतुमिच्छया गतांश्च अनया पूर्वोक्तया भङ्ग्या रीत्या मानीकृतश्रुतिस्मृतियुक्तयुक्तिवचोभङ्ग्येत्यर्थः । मुहुर्भङ्गं पराभवमुपानिनाय निरुत्तरत्वं प्रापयामास । तत्त्वजिज्ञासयाऽऽगतानां प्रश्नस्योत्तर-दानेन संशयनिरसनद्वारा विजिगीषयाऽऽगतानां प्रश्नस्य निराकरणेन च भङ्गमुपानिनायेति विवेकः ।। २२ ।।",
  "5023": "कदाचिदिति ।। सौम्यधीः कोमलचित्तः स मध्यगेहार्यवरः मध्यगेहश्चासौ आर्यवरश्च साधुश्रेष्ठ इत्यर्थः । प्राक् कुतश्चिद्धेतोः कारणाद्विमनीकृतोऽपि,अविमना विमनाः सम्पद्यमानः कृतः विमनीकृतः कलुषीकृतचित्तोऽपि । कदाचिदेनं श्रीमध्वाचार्यं प्रतिगम्य प्राप्य प्रसेदिवान् प्रसन्नचित्तोऽभूत् । अहो । सुजनो गुणाब्धिलुब्धः गुणा एवाब्धिस्तस्मिंल्लुब्धो लोभयुक्तः सन् । गुणबाहुल्यं दृष्ट्वा तद्धातुमशक्तः सन् इत्यर्थः । प्रसीदति प्रकर्षेण सीदति तत्र सक्तो भवति हि । सुजनः प्रतीयमानमल्पदोषमगणय्य गुणिनि सक्तो भवतीत्यतोऽयमपि सुजनाग्रेसरो गुणाब्धिं श्रीमध्वं दृष्ट्वाऽन्योपाधिकं मनोदोषं विहाय प्रसन्नचित्तोऽभूदिति भावः । अत्रार्थान्तरन्यासालङ्कारः ।। २३ ।।",
  "5024": "तेज इति ।। पण्डितो विद्वानसौ मध्यगेहार्यो नन्दनगात्र-पात्रगं नन्दनस्य गात्रमेव शरीरमेव पात्रं तद्गच्छतीति तादृशम् । सदाव्ययं न विद्यते व्ययो यस्य तदव्ययम् तेजोमृतं तेज एवामृतं नेत्राञ्जलिभ्यां नेत्रे एवाञ्जली हस्तौ ताभ्यामपिबत् । सादरं सन्ददर्शेति यावत् । अस्य श्रीमध्वाचार्यस्य वचोमहाघटे वचांस्येव व्याख्यानात्मकवाच एव महाघटस्तस्मिन् पूर्णां विद्यासुधाञ्च विद्याख्यामृतञ्च कर्णावेव पुटं तेन अपिबत् । चित्रं तत्प्रवचनं सादरमृणोदिति भावः ।। २४ ।।",
  "5025": "लीलेति ।। जगद्गुरोः श्रीमध्वाचार्यस्य गुरुणा अच्युत-प्रेक्षाचार्येण प्रसङ्गतस्तत्र च गुरुणा सह प्रसङ्गकाले च तादृशे तादृग्विधे । ‘सत्सूत्र-भावेप्रविचारिते’ इत्यादिपूर्वोक्तप्रकारेण साङ्करभाष्यनिराकरणरूप इत्यर्थः । लीलाविवादे लीलया मत्सरराहित्येन विवादे भाष्यं सूत्रसम्मतं भवति न भवतीति विप्रतिपत्तिस्तस्मिन् सति गुरुरच्युतप्रेक्ष इमं श्रीमध्वाचार्यं प्रति ‘त्वं सूत्रार्थविच्चेत् सूत्राणां ब्रह्मसूत्राणामर्थं वेत्ति सम्यग् जानातीति तादृशश्चेद्भाष्यमञ्जसा कुरु’ इत्याक्षेपपूर्वं आक्षेपः पूर्वो यथा भवति तथाऽभ्यधात् प्रोवाच ।। २५ ।।",
  "5026": "विधानेति ।। परमो हंसराट् परमहंसश्रेष्ठः स मध्वाचार्यः तदा विधानमात्रं केवलं विधानं ‘तद्भाष्यमञ्जसा कुरु’ इत्येवं रूपं,हंसराट् अच्छं निर्मलं पयः क्षीरं यथा आदद्यादिति शेषः तथाददे अङ्गीचकार । अफलं न विद्यते फलं यस्य तदफलं निष्फलमित्यर्थः । तल्लीनं तस्मिन् ‘सूत्रार्थविच्चेत्कुरुभाष्यमञ्जसे’त्यस्मिन् वाक्ये इत्यर्थः । लीनं गूढमाक्षेपम् । हंसराट् क्षीरलीनं वारीव उपैक्षत उपेक्षितवान् । अयं भावः । एतद्भाष्यं सूत्रसम्मतं नेत्युक्ते,तदसहमानो गुरुराक्षेपपूर्वकं त्वमञ्जसा भाष्यं कुर्वित्यब्रवीत् । तदायं श्रीमध्वः तद्वाक्ये काकुवेद्यामाक्षेपं हित्वा, ‘भाष्यमञ्जसा कुरु इति विधानवाक्यमात्रं गुर्वाज्ञारूपत्वेनाददे । यथा हंसः सनीरं क्षीरं पुरोवर्ति दृष्ट्वा नीरमपहाय क्षीरं पिबेत्तद्वदिति । एतदेव सतां युक्तमित्याह सन्तो हीति ।। हि यस्मात्सन्तः सज्जना गुणांशतोषिणो गुणलक्षणोंऽशः गुणांशस्तेन तोषो एषामस्तीति तादृशाः । सतोरपि गुणदोषयोः दोषमना-दृत्य गुणलेशं दृष्ट्वा तमेवाद्रियन्त इति भावः । अत्र उपमार्थान्तरन्यासयोः सङ्करः ।। २६ ।।",
  "5027": "वैराग्येति ।। पारमहंस्यभूषणैः परमहंसस्य यतेर्भावः पारमहंस्यं यतित्वं तस्य भूषणैः । वैराग्यवैयात्यसुवाक्त्वपूर्वकैः विगतो रागः ऐहिकामुष्मिक-फलोपभोगापेक्षा यस्य स विरागस्तस्य भावो वैराग्यं,वैयात्यं धार्ष्ट्यं जिह्वोपस्थजय इत्यर्थः,शोभना वाग्यस्य सुवाक् तस्य भावः सुवाक्त्वं,वाग्मित्वमिति यावत् तानि पूर्वाणि येषां ‘शेषाद्विभाषा’ इति कः तैर्गुणैर्युक्तः,भूरिभक्तिः भूरिः बह्वी भक्तिर्यस्य स लिकुचा-न्वयोद्भवो लिकुचाख्येऽन्वये वंशे उद्भव उत्पत्तिर्यस्य सः । ज्येष्ठः आश्रमज्येष्ठो यो यतिः स कदाचित् तं श्रीमध्वाचार्यं अब्रवीत् ।। २७ ।।",
  "5028": "विरोधीति । इदं भाष्यादिकं सङ्करप्रणीतभाष्यं आदि यस्य तद्ग्रन्थजातमित्यर्थः । वेदान्तकृतान्तसम्पदां वेदानामन्तो निर्णयो यस्मात्तद्वेदान्तमध्याय-चतुष्टयात्मकब्रह्ममीमांसाशास्त्रं, ‘अन्तोस्त्यवसिते मृत्यौ स्वरूपे निश्चयेऽन्तिके’ इति वैजयन्ती । तस्य कृतान्तस्य सिद्धान्तस्य सम्पदां विरोधि चेदस्तु का क्षतिः का हानिः । हे विचक्षण सूत्रोपनिषदाद्यर्थविचारविचक्षण श्रीमध्वाचार्य त्वं अस्मभ्यं सूत्रोपनिषद्विवक्षितं सूत्राणि चोपनिषदश्च ताभिर्विवक्षितं वक्तुमिष्टं सूत्रोपनिषदामभिप्रेतमिति वा उचितं पूर्वोत्तरविरोधाभावेन प्रमाणान्तरसम्मत्या युक्तियुक्ततयाचाङ्गीकर्तुमुचितं भावमर्थं\n‘भावो लीला क्रिया चेष्टा भूत्यभिप्रायजन्तुषु । पदार्थमात्रे सत्तायां’ इति वैजयन्ती,\nआचक्ष्व वद ।। २८ ।।",
  "5029": "इतीति ।। शुभपूर्णया शुभेन परिपूर्णया परममङ्गलयेति यावत् । इति एवमुक्तयास्य लिकुचान्वयसम्भवस्य यतेर्वाचा ‘अस्मभ्य’मित्यादिपूर्वोक्तवाचा अखिलाशाः समस्तसज्जनानामभिलाषाः ‘कोऽवा स्माकं सूत्रोपनिषदाद्यर्थं सम्यग्वक्ष्यति,कं वा पृच्छामः’ इत्यादिरूपाः सतामभिलाषा इत्यर्थः । अखिलाशाः अखिलदिशः । शुभपूर्णया शुभा शोभना पूर्णा पूर्णिमा यस्यास्तया । शरदेव शरदृतुनेव भासिताः प्रकाशिताः । ब्रह्मसूत्राद्यर्थजिज्ञासाभिलाषः सकलसज्जनानामस्ति तस्मात्त्वं सूत्राद्यर्थं सम्यग्वदेत्यस्य वाचा यदा सर्वेषामभिलाषो व्यञ्जित इति भावः तदा व्याख्याभिधा व्याख्येत्यभिधा नाम यस्याः सा । विष्णुपदप्रकाशिनी पद्यते मुक्तैर्गम्यत इति पदं स्वरूपं विष्णुपदं भगवत्स्वरूपं तत्प्रकाशयतीति तादृशी । प्रमोदतीर्थाननचन्द्रचन्द्रिका प्रमोदतीर्थस्य आनन्दतीर्थाचार्यस्य यदाननं मुखं तदेव चन्द्रस्तस्य चन्द्रिका कौमुदी । बभौ शुशुभे । चन्द्रिका विष्णुपदमाकाशं प्रकाशयन्ती यथा शोभते तद्वत्तदुक्त्यनन्तरं श्रीमध्वाचार्येण स्वमुखतः क्रीडमानं व्याख्यानं श्रीहरिस्वरूपं प्रकाशयत्सत्सतामानन्दकरमभूदिति भावः ।। २९ ।।",
  "5030": "जेष्यन्निति ।। समग्रधीः समग्रा पूर्णा धीर्यस्य स मध्वाचार्यः । कदाचिज्जेष्यन् दाक्षिणात्यविदुषो जेष्यन्नच्युतबुद्धिना अच्युतप्रेक्षाचार्येण सह कालपालितां यमपालितां ‘कालो मृत्युर्यमे चे’ति वैजयन्ती । दिशं रजतपीठापेक्षया दक्षिणां दिशमित्यर्थः । प्रयातः सन् मण्डितविष्णुमङ्गलं मण्डितोऽलङ्कृतो विष्णुमङ्गलाख्यदेशो येन तं जगन्मङ्गलं जगतो मङ्गलं यस्मात् तं,जगति मङ्गलं शोभनमिति वा विष्णुं आननाम सादरं ननाम ।। ३० ।।",
  "5031": "भिक्षेति ।। अत्र विष्णुमङ्गले भिक्षाप्रदात्रा भिक्षाया अन्नस्य ‘अन्धः कूरं भक्तं दीदिविरन्नं तथोदनं भिक्षा’ इति हलः । प्रदात्रा केनचित् गृहस्थेन परीक्षितुं लोकप्रसिद्धमस्य स्वेच्छाभोक्तृत्वलक्षणमाहात्म्यं वास्तवं न वेति परीक्षणाय भिक्षावसाने मुहुः पुनः पुनः कदलीफलोच्चये कदलीपक्वफलसमूहे दत्तेऽनेन श्रीमध्वाचार्येण निर्यत्नं निर्गतो यत्नः आयासो यथा भवति तथा प्रभुक्ते सति अवार्यविस्मर्योऽवार्योऽत्यर्थो विस्मयो यस्य स गुरुरच्युतप्रेक्षाचार्य आर्यवर्यं महतामुत्तमं तं श्रीमध्वाचार्यं विजने विगतो जनो यस्मिन्,तस्मिन् प्रदेशे रहसीत्यर्थः । अवदत् ।। ३१ ।।",
  "5032": "भिक्षेति ।। सुचित्त सु शोभनं चित्तं यस्य तत्सम्बुद्धिः । श्रीमध्वाचार्य भिक्षावसाने भोजनावसाने प्रभुक्तैर्व्यूढैर्महद्भिः द्विशताधिकैः द्वे च ते शते च ताभ्यामधिकैः फलैः कदलीपक्वफलैस्ते तव तनूदरे सूक्ष्मोदरे परिपूरितेऽपि गरिष्ठता गुरुता कथं नास्ति?भवान् सत्यं वचो वदतात् वदतु इत्यवदिति पूर्वेणान्वयः ।। ३२ ।।",
  "5033": "अंगुष्ठेति ।। तदा विश्वेशचेता विश्वेशे जगदीशे हरौ चेतो मनो यस्य सः श्रीमध्वाचार्यः । ‘हे गुरवः यूयं मम जठरे प्रतिष्ठितं स्थितं जातवेदसमग्नि-मङ्गुष्ठमात्रमङ्गुष्ठपरिमितं जाज्वल्यमानं भृशं ज्वलन्तं वित्त जानीत । गुरुत्वाद्बहुवचनम् । एवमपि मम नित्यं सदा हितं वित्त । एतादृशेनाप्यनेन मम न किञ्चिदनिष्टमस्तीति भावः । तं मम जठरस्थितं जातवेदसं विश्वदहञ्च विश्वं जगद्दहतीति तादृशञ्च वित्त । ‘प्रलये जगद्दहनदक्षञ्चेत्यर्थः’ । इत्यब्रवीत् ।। ३३ ।।",
  "5034": "पर्याकुलेति ।। चारुधीश्चारुर्मनोहरा धीर्यस्य सोऽसौ मध्वाचार्यः । अभिमतेन महाजनसम्मतेन श्लाघ्येनेति यावत् । वर्त्मना मार्गेण पर्याकुलानेक-सरस्वतीततीन् पर्याकुलाः सम्पूर्णा या अनेकसरस्वत्योऽनेकनद्यस्तासां ततिः समूहो येषु देशेषु तान् । शास्त्रपक्षे परिपूर्णानेकवाचां ततिः समूहो येषु तान् ‘सरस्वती वाचि नद्यां स्त्रीरत्ने’ इति हेमचन्द्रः । न्यायोपपन्नांस्तत्तज्जनपदधर्मोपेतान्,तत्तच्छास्त्रन्याययुक्तांश्च । विविधार्थसंयुतान् विविधा नानाविधा येऽर्थाः पदार्थास्तैः संयुतान् युक्तान् नानाविध-प्रमेयशेषयुक्तांश्च देशान्,प्राप्तान् देशान् समयांश्च तत्तद्वादिभिः प्रस्तुतशास्त्राणि चातीत्य अतिक्रम्य निराकृत्य च जगाम । विष्णुमङ्गलादपि दक्षिणतो ययौ ।। ३४ ।।",
  "5035": "स्वहे लयेति ।। स श्रीमध्वाचार्यः पथि मार्गे स्वहेलया स्वलीलया ‘हेलाविलासबिब्बोकलीलाललितविभ्रमाः’ इति हलः । स्वप्रवाहलीलयेत्यर्थः । पातितपार्थिवव्रजां पातितः पार्थिवव्रजो वृक्षसमूहो यया ताम् । धीशुद्धिदां धियोऽन्तःकरणस्य शुद्धिं स्नानपानादिना ददातीति ताम् । केरलभूषणायितां भूषणवदाचरतीति भूषणायिता केरलस्य केरलदेशस्य भूषणायिता ताम् । द्विजार्चितां विप्रैः पक्षिभिश्च पूजितां ‘दन्तविप्राण्डजा द्विजाः’ इत्यमरः । पयस्विनीनामनदीं प्रेक्ष्य,अत्र केरलदेशस्थपयस्विनीतटे भाविनीमवतारं करिष्यन्तीं स्वहेलया स्वगमनलीलया पातितपार्थिवव्रजां पातिततुरुष्कादि-दुष्टराजसमूहो यया ताम् । धीशुद्धिदां स्मरणकीर्तनादिना चित्तशुद्धिदां केरलभूषणायितां केरलदेशेऽवतारात्तदलङ्कारभूतां द्विजार्चितां ब्राह्मणपूजितां चण्डिकां दुर्गामस्मरत् ।। ३५ ।।",
  "5037": "वेदान्तेति ।। कृतान्तवित्तमः कृतान्तं ब्रह्मसूत्रसिद्धान्तं ‘कृतान्तौ यमसिद्धान्तौ’ इत्यमरः अतिशयेन वेत्तीति कृतान्तवित्तमः । असौ श्रीमध्वाचार्यः । संसदि विद्वत्सभायां शिष्यगणाय शिष्यसमूहाय वेदान्तसूत्राणि,अच्युताख्यं अच्युत इति आख्या यस्य तत् ब्रह्म गुणार्णवं गुणैः अर्णव इव तम् । अत एव जीवगणात् जीवसमूहात् विलक्षणं भिन्नं मुहुः पुनः पुनः प्रतिपादयन् सन् व्याख्यात् व्याचख्यौ । ‘ख्या प्रकथने लङ्’ । ब्रह्मशब्दस्य जीवादिष्वपि रूढत्वादच्युताख्यं ब्रह्मेत्युक्त्याऽत्र ब्रह्मशब्दो विष्णुवाचीत्युक्तं भवति । तस्य जीवगणाद्विलक्षणत्वे गुणार्णवत्वं हेतुः । जीवस्याल्प-गुणत्वात् । तस्माद्विरुद्धधर्माधिकरणत्वयुक्त्या जीवब्रह्मणोर्भेदं प्रतिपादयन् सन् व्याचख्यावित्यर्थः ।। ३७ ।।",
  "5038": "अप्रांश्विति ।। वैरपरायणो वैरे श्रीमुख्यप्राणस्य द्वेषानु-सन्धाने परायणस्तत्परः ‘तत्परस्तु परायणः’ इति हलः । स पूर्वं कारडिग्रामजातः सङ्करः पुनर्जन्मान्तरेऽप्रांशुनूत्नोपपदाधिवासजः अप्रांशुनूत्नमुपपदं यस्याधिवासशब्दस्य सोऽधिवासः अधिवासशब्दो वाचकत्वेन यस्य तस्मिन्कुले जातः । अप्रांशुनूत्नोधिवासस्य ‘कुदुपुस्तूरु’ इत्यपभ्रष्टभाषायां सञ्ज्ञा । तौवभाषायां अप्रांशोः ‘कुद्य’ इति नूत्नस्य ‘पोसत्त्’ इति अधिवासस्य ‘ऊरु’ इति च प्रसिद्धेः कुदुपुस्तूराख्ये कुले जातः सन्नित्यर्थः । अत्रानन्तपुरे असूयया मत्सरेण अकृतभाष्यकेष्वकृतं भाष्यं यैस्तेषु वर्तमानः सूत्रार्थवादः सूत्रार्थानां वादः कथनं महानतिशयितः अतिक्रमः मर्यादातिक्रम इत्यूचे । अयं भावः । ये भाष्यकृतस्तेषां भाष्यनिरपेक्षं सूत्रार्थकथनं युक्तम् । अकृतभाष्याः पुरुषाः यदि भाष्यनिरपेक्षं सूत्रार्थं वदन्ति तर्हि महान् मर्यादातिक्रम इति ।। ३८ ।।",
  "5039": "वदेति ।। इह अस्माभिरुक्ते सूत्रार्थे यद्युत्तरमस्मदुक्त-सूत्रार्थनिराकरणसमर्थमुत्तरं भाति प्रतीयते तर्हि त्वं वद ब्रूहि । भाष्यमपेक्षितञ्चेत्कुर्महे करिष्यामः । अस्य भाष्यस्य कृतिर्निर्माणं दण्डवारिता न हि न भवति हि । ‘भाष्यकरणेऽयं दण्डो भविष्यति तस्माद्भाष्यं न कर्तव्यमिति केनचिद्राजादिना दण्डेन वारिता न हि इति भावः । जगद्गुरूणां रुद्रादीनां गुरोः श्रीमध्वाचार्यस्य इत्येवमुक्तां सस्मितां तां गिरं समस्तो जनोऽभिननन्द ।। ३९ ।।",
  "5040": "प्राज्ञैरिति ।। प्रभौ श्रीमध्वाचार्ये प्राज्ञैः पुरुषलक्षण-शास्त्राभिज्ञैः पुरुषैः अयं महापूरुषसर्वलक्षणैर्महापूरुषाणामत्युत्तमाधिकारिणां यानि सर्वाणि लक्षणानि अङ्गसम्पदस्तैः ‘लक्षणं कार्षिके चिह्ने नामि्न मुद्राङ्गसम्पदोः’ इति वैजयन्ती,सम्पन्नः सम्पूर्णो देहो यस्य स इतीरिते सति,परेऽपि सङ्करपक्षीया अप्यतिपीनतादृशः,अतिपीनतां स्फिङ्मात्रस्यातिपुष्टत्वं पश्यन्तीति तादृशाः सन्तः परस्य सङ्करस्य,केवलं स्फिक् स्फिङ्मात्रं तस्य संशंसनं सम्यक् स्तुतिं ‘स्त्रियां स्फिचौ कटिप्रोथा’वित्यमरः,तदेव चक्रिरे । सभायामयं महापूरुषसर्वलक्षणपूर्णदेह इति श्रीमध्वाचार्ये प्रशस्यमाने सति तदसहमानाः परे स्वकीयस्य सङ्करस्यातिस्थूलस्फिङ्मात्रप्रशंसनं चक्रुस्तस्मिन् प्रशंसनीय-लक्षणान्तरमपश्यन्त इति भावः ।। ४० ।।",
  "5041": "स्फिगिति ।। सम्पूर्णसंख्ये सम्पूर्णा संख्या ज्ञानं यस्य तस्मिन् ‘बुद्धिर्मतिश्च मेधा संख्या संवित्तिरुपलब्धि’रिति हलः,श्रीपूर्णप्रज्ञाचार्ये लक्ष्म-शास्त्रतो लक्ष्मणः लक्षणस्य शास्त्रं तेन अस्य स्फिग्दूषणान्यलं सम्यक् प्रतिपादयति सति तदक्षमस्तस्मिन् दण्डखण्डने अक्षमोऽसमर्थोऽसौ सङ्करः तद्दण्डसङ्खण्डनसंश्रवं तस्य श्रीमध्वाचार्यस्य दण्डस्य संखण्डने संश्रवं प्रतिज्ञां ‘प्रतिश्रवः संश्रवः प्रतिज्ञेति’ हलः । व्यधाच्चक्रे । दण्डसंखण्डनाशक्तः किमिति प्रतिज्ञां चकारेत्यत्राह ।। प्रकृतिरिति ।। सा अशक्यकार्यप्रतिज्ञाऽसतां प्रकृतिर्हि स्वभावो हि । अतश्चकारेति भावः । अत्रार्थान्तर-न्यासालङ्कारः ।। ४१ ।।",
  "5042": "स्नात्वेति ।। स सुखतीर्थ आनन्दतीर्थाचार्योऽत्रानन्तपुरक्षेत्रे तीर्थेषु स्नात्वाऽचिरेणाविलम्बात् सुतीर्थे शोभनतीर्थे कन्यकातीर्थे कन्याकुमार्यास्तीर्थे आप्लुतः स्नातः सन् समुद्रसेतौ च समुद्रस्य सेतौ श्रीरामकृते च ‘धनुष्कोटा’विति यावत् । निमज्य स्नात्वा श्रीरामनाथाय श्रीरामश्चासौ नाथश्च तस्मै विष्णवे नमश्चकार नमस्कारं कृतवान् । तस्मिन् सेतौ श्रीरामेण प्रतिष्ठापिते रामनाथाख्यलिङ्गे सन्निहिताय हरये नमस्कृतवानिति भावः ।। ४२ ।।",
  "5043": "तमिति ।। एष श्रीमध्वाचार्यः । आव्रजन्तं स्वाभिमुख-मागच्छन्तं यतिवेषधारिणं यतेर्यो वेषस्तं धर्तुं शीलमस्यास्तीति तं सङ्करं प्रति दण्डं स्वहस्तगतदण्डं प्रकाश्य तस्मै दर्शयित्वा हसन् सन्,चण्ड क्रूर अपण्डित मूर्ख\nत्वया यदि दण्डः मम दण्डो न खण्ड््येत । ‘खडि भेदे लिङ्’ तर्हि वन्ध्यवाक् वन्ध्या व्यर्था वाक् यस्य सोऽनृतवचन इत्यर्थः । त्वं षण्डको नपुंसक इत्यभ्यभाषत । ‘भाष व्यक्तायां वाचि लङ्’ ।। ४३ ।।",
  "5044": "लज्जेति ।। अथ लज्जानतो लज्जयाधोऽमुखः स्वार्थं स्वप्रयोजनं,तं प्रति अर्थयन् ब्राह्मणान् प्रार्थयन्, ‘भवद्भिरत्र दण्डभङ्गे साहाय्यं कर्तव्य-मिति’ प्रार्थयन् असन् दुष्टोऽसौ सङ्करस्तदा, ‘वदनेन्दुना वदनमेवेन्दुस्तेन जगदानन्द-यन्तमिह भुवि प्राज्ञं श्रीमध्वाचार्यं को विवेकी द्वेष्टि द्वेषं कुर्यात्’? ‘द्विष अप्रीतौ\nलट्’ । इति वादिभिर्वक्तृभिर्द्विजनायकैर्ब्राह्मणश्रेष्ठैरुपैक्षत उपेक्षितोऽभूत् । ‘ईक्ष दर्शनाङ्कनयोर्लङ्’ ।। ४४ ।।",
  "5045": "या या इति ।। परिषत्सु विद्वत्सभासु विविधैर्नानाविद्या-विशेषविद्भिर्विदग्धैस्तत्तद्विद्यासु चतुरैः पुरुषैः समागमे सति सङ्गतौ सत्यां या या विद्याः प्रसक्ताः प्रस्तुताः,तासु तासु विद्यासु प्रतिभातिभासुरः प्रतिभया स्वरूपप्रज्ञयाऽति-भासुरोऽत्यन्तं भासुरो विद्याधिपतिः स श्रीमध्वाचार्यस्तान् तत्तद्विद्यावतो विदुषो जिगाय । ‘जी जये लिट्’ ।। ४५ ।।",
  "5046": "अचाल्यमान इति ।। सगुरुः गुरुसहितः । अबलीयसां अतिदुर्बलानामसज्जनानां चापलैः चञ्चलचेष्ठाभिः अल्पीयसां क्षोभकारणैर्दुर्वादिचेष्ठा-भिरित्यर्थः । अचाल्यमानोऽप्रकम्प्यमानः स महामना महन्मनो यस्य स पूर्णप्रज्ञाचार्यः इह समुद्रसेतौ चतुरो मासान् शुनां शुनकानां चापलैरचाल्यमानो गुहाया अन्तं मध्यमुपगतः सम्प्राप्तः सिंह इव उवास । वस निवासे लिट् । चातुर्मास्यमुवासेति भावः ।। ४६ ।।",
  "5047": "ृङ्गारेति ।। आगतः सेतौ चातुर्मास्यव्रतं समाप्य तत आगतोऽमन्दधीः अमन्दा पूर्णा धीः यस्य सः श्रीमध्वाचार्यः । ृङ्गारसिन्धुं ृङ्गारेण सिन्धुरिव समुद्र इव तम् । भुजङ्गशायिनं भुजङ्गे शेषे शेतुं शीलमस्यास्तीति तम् । श्रीरङ्गवासं श्रीरङ्गक्षेत्रे वासो यस्य तम् । सतां कृतमङ्गलं कृतं मङ्गलं श्रेयो येन तम् । कवेरकन्याहिमवायुसेवितं कवेरस्य तन्नामकमुनेः कन्या कुमारी ‘कावेरी’ तस्या यो हिमवायुः शीतलवायुस्तेन सेवितं ‘हिमं शीतं तुषारे च चन्दने च हिमे विदुः’ इति विश्वः,कावेरीजलसम्पर्कात् शीतलवायुना सेवितमित्यर्थः । देवं क्रीडादिगुणयुक्तं श्रीहरिमवन्दत । वन्दतेर्लङ् ।। ४७ ।।",
  "5048": "तत इति ।। असौ श्रीमध्वाचार्यः ततः श्रीरङ्गक्षेत्रान्निवृत्तः सन् सञ्चरन् नानादेशेषु सञ्चरन् सन्,नानायतनेषु दौर्गशैवस्कान्दादिनानादेवालयेषु परं सर्वोत्तमं पूरुषमेव पूर्णषड्गुणं श्रीहरिमेव प्रणम्य उदीचीं उत्तरां आशां दिशं,अमानुषान् मानुषेष्वविद्यमानान् स्वातिशयान् स्वमाहात्म्यातिशयान् प्रकाशयन् सन् प्रययौ । ‘यातेर्लिट्’ ।। ४८ ।।",
  "5049": "तत इति ।। विस्मितलोचनैः स्वसौन्दर्यदर्शनेन विस्मितानि लोचनानि येषां तैर्नरैस्ततस्ततो निरीक्षमाणः । अतिसुलक्षणा शोभनलक्षणोपेताऽऽकृतिर्देहो यस्य स श्रीमध्वाचार्यः । ग्रामोत्तमान् ग्रामश्रेष्ठान् प्राप्य पयस्विनीतटे पयस्विन्याख्यनद्यास्तटे किञ्चन देवायतनं देवतामन्दिरं विवेश ।। ४९ ।।",
  "5050": "अधीत्येति ।। धर्मेण स्वाध्यायाध्ययनोचितधर्मेण षडङ्गं षट् ‘शिक्षा व्याकरणं छन्दो निरुक्तं ज्योतिषं तथा । कल्पश्चेति षडङ्गानि’ शिक्षादीन्यङ्गानि यस्य तमागमं वेदमधीत्य । न केवलमध्ययनमात्रेण चरितार्थाः,किन्तु तदर्थसंवर्ण-ननिर्णयान्विताः,तस्यार्थानां संवर्णनं सम्यक्कथनं तस्मिन् यो निर्णयस्तेनान्विताः । व्याकरणनिरुक्त्यादिभिरस्यागमस्यायमर्थ इति वक्तुं समर्था इत्यर्थः । द्विजेन्द्राः पयस्विनीतटवासिनो द्विजप्रवरा जगत्त्रये जगतां त्रये सुप्रथितं सुप्रसिद्धं,अपूर्वपूरुषं अपूर्वः पूर्वमदृष्टः स चासौ पूरुषश्च तं श्रीमध्वाचार्यं जिज्ञासवो महामहिमत्वेन श्रुतोऽयं कीदृश इति ज्ञातुमिच्छवः सन्तः प्रापुः ।। ५० ।।",
  "5051": "सुस्मितेन्दुमिति ।। जनः सुस्मितेन्दुं सुस्मितमेवेन्दुर्यस्य तम् । अरविन्दलोचनं अरविन्दमिव लोचनं यस्य तम् । स्वर्णवर्णं स्वर्णवद्वर्णो यस्य तम् । अतिभद्रभाषणं अतिभद्रं भाषणमालापो यस्य तम् । वीतभूषं वीता विगता भूषाऽलङ्कृतिर्यस्य तम् । अपि तथापि विश्वभूषणं विश्वस्य भूषणमिवाचरति भूषणति भूषणतीति भूषणस्तं,तं श्रीमध्वाचार्यं दिदृक्षुर्द्रष्टुमिच्छुः सन्नलं सम्यगापतत् आजगाम । ‘पत्लृ पतने लङ्’ । तत्र विद्वज्जनस्तस्य विद्वत्तादिगुणजिज्ञासयाऽगमत् । तदितरो जनस्तत्स्वरूपदिदृक्षयाऽगमदित्यभिप्रायेण ‘प्रापुर्द्विजेन्द्रा,तं दिदृक्षुरलमापतज्जनः’ इति च पृथगुक्तम् ।। ५१ ।।",
  "5052": "विद्येति ।। विद्योरुद्युतिरुत्कृष्टकान्तिर्येषां ते च ते धीरा विद्वांसस्त एव तारकाणि तेषां तिरस्कारो निराकरणं तस्मिन् ‘धीरो धीमाल्लब्धवर्णः’ इति हलः । पतङ्गवत् सूर्यवत् आचरतीति पतङ्गायितः ‘पतङ्गौ पक्षिसूर्यौ च’ इत्यमरः । उद्यदादित्यो यथा नक्षत्रप्रभां नाशयेदेवं श्रीमध्वोऽपि विदुषां विद्वत्तां निराकरोतीति भावः । दुर्वादिन एव इभा गजास्तेषां ये कुतर्ककुम्भा भगवतो निराकारत्वनिर्गुणत्वादि- साधककुतर्काख्यकुम्भस्थलानि तेषां दलने विदारणे सिंहेषु प्रबर्हः श्रेष्ठस्तद्वदाचरतीति तादृशः ‘मुख्यं पुरोगं प्रवरं प्रबर्हम्’ इति हलः । सिंहप्रबर्हो यथेभकुम्भमयत्नं विदारयेदेवमसौ कुतर्कविदारणसमर्थ इति भावः । लोलश्चञ्चलः सम्भ्रान्तो वाऽऽलोको दर्शनं यस्य स एव लोलालोककः । स्वार्थे कः । स चासौ लोको जनस्तस्य दृग्लोचनं सैव कुमुदिन्युत्पलं तस्याः संह्लादनं सन्तोषीकरणं तस्मिन्नब्जवच्चन्द्रवदाचरतीत्यब्जायितः ‘अब्जौ शङ्खशशाङ्कौ च’ इत्यमरः । संसन्मण्डलस्य सभामण्डलस्य मण्डनवदलङ्कारवदाचरतीति मण्डनायितं वपुर्देहो यस्य सः स्वानन्दतीर्थो बभौ । ‘भा दीप्तौ लिट्’ । अत्र शार्दूलविक्रीडितवृत्तम् । ‘अर्काश्वैर्मसजस्तताः सगुरवः शार्दूलविक्रीडितमि’ति तल्लक्षणात् । अत्र रूपकोपमयोः संसृष्टिः ।। ५२ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृत्तौ श्रीविश्वपतितीर्थकृतौ पदार्थदीपिकोद्बोधिकायां पञ्चमः सर्गः ।।",
  "6001": "ऐतरेयमिति ।। अथ श्रीमध्वदर्शनानन्तरं तत्र सदसि तस्यां सभायां गरिष्ठः श्रेष्ठः कश्चिद्विद्वान् । ऐतरेयशाखायां भवमैतरेयं किञ्चन सूक्तं सूचयन् सन्,सभा मिलितेयं सभा भवद्भ्यः सूक्तभावं एतत्सूत्रार्थम् । ‘भावो लीला क्रिया चेष्टा भूत्यभिप्रायजन्तुषु । पदार्थमात्रे सत्तायाम्’ इति वैजयन्ती । श्रोतुमिच्छति तावत् इत्युवाच । अत्र स्वागतावृत्तम् । स्वागता ‘रनभगैर्गुरुणा च’ इति तल्लक्षणात् ।। १ ।।",
  "6002": "वर्णेति ।। व्यूढं पूर्णं हृत् यस्य स पूर्णप्रज्ञाचार्यः । वर्णानामक्षराणां यत्सौष्ठवं सुष्ठुत्वं तेन स्पष्टतयेति यावत् । गरिष्ठमत्युत्तमं यथा भवति तथा,तूर्णं त्वरितं न भवति यथा तथा अतूर्णम् । तुल्या मात्रा यथा भवति तथा तुल्यमात्रम् । तुल्यमात्रत्वं नाम,अकारादिवर्णानां ह्रस्वत्वेनोच्चारण एकमात्रत्वं,दीर्घत्वे द्विमात्रत्वं,प्लुतत्वे त्रिमात्रत्वं,व्यञ्जनोच्चारणे त्वर्धमात्रत्वमिति । तदुक्तं ‘एकमात्रो भवेत् ह्रस्वः द्विमात्रो दीर्घ उच्यते । त्रिमात्रस्तु प्लुतो ज्ञेयो व्यञ्जनन्त्वर्धमात्रकम्’ इति । तथा चैकमात्रत्वेन ह्रस्वोच्चारणं,द्विमात्रस्तु दीर्घोच्चारणमित्यादिरीत्येति भावः । अत एव सु शोभनं लक्ष्म लक्षणं यस्य तत्सुलक्ष्म,अतिमात्रमत्यन्तं सुलक्ष्म शोभनलक्षणयुक्तं यथा भवति तथा । जलदस्य घोष इव घोषो ध्वनिर्यथा भवति तथा जलदघोषम् । उच्चारणं प्रकृतसूक्तोच्चारणं विदधत् कुर्वन् सन्नमुष्य तत्र प्रस्तुतसूक्तस्यार्थमभ्यधित उवाच । धाञो लुङ् ।। २ ।।",
  "6003": "लक्षणेति ।। ते द्विजेन्द्राः । असौ श्रीमध्वाचार्यो लक्षणेन वेदोच्चारणोचितलक्षणेनान्वितो युक्तस्तस्यभावस्तत्ता तया । अस्मिन् वचने सूक्तोच्चारण-तदर्थकथनादिरूपे वचने । विषसप्तमीयम् । देवतागुरुं बृहस्पतिमतिशेतेऽतिक्रामति । शीङ् स्वप्ने लट् । इति धिया मनसा मानं सम्भावनां विधायापि,तत् मध्वोक्तं सूक्तं तु,अपरोऽर्थो यस्य तत् । श्रीमध्वोक्तार्थादन्यार्थमित्यर्थः । अवोचन् । अस्य सूक्तस्य भवदुक्तार्थो न भवतीत्यवोचन्निति भावः ।। ३ ।।",
  "6004": "स्यादिति ।। हे विद्वांसः यूयं श्रुतिषु सर्ववेदेषु त्रयोऽर्था यस्य सः त्र्यर्थः तस्य भावस्तत्ता ताम् । अर्थत्रययुक्ततामित्यर्थः । वित्त जानीत । विदेर्लोट् । भारतम् श्रीमहाभारतं दश अर्था यस्य तद्दशार्थं वित्त । विष्णोर्वाचकं वैष्णवं,पदानां नाम्नां सहस्रमेव सहस्रतयं,शतं अर्था यस्य तत् शतार्थमपि स्यात् ननु । हि यस्मादर्थः एतत्सूक्तार्थः तथाऽस्मदुक्तप्रकारेण स्यात् इत्थमपि भवदुक्तप्रकारेणाप्यर्थः सम्भवतीति सम्भविता । तथा च श्रुतीनां त्र्यर्थत्वादर्थद्वयमपि प्रामाणिकमेवेत्यर्थः। तथाचोक्तं- ‘त्रयोर्थाः सर्ववेदेषु दशार्थाः सर्वभारते । विष्णोः सहस्रनामापि निरन्तरशतार्थक’मिति ।। ४ ।।",
  "6005": "इतीति ।। विस्तृतचित्ते विस्तृतं चित्तं यस्य तस्मिन् पूर्णप्रज्ञाचार्ये । इति वेदादेस्त्र्यर्थतादिकमस्तीत्युदीरयति वदति सति,इह वेदादेरर्थत्रयादि-वर्णनविषय एनं श्रीमध्वाचार्यं जिगीषवस्ते भूसुराः । सहासं हासयुक्तं मुखं येषां तादृशा सन्तः । अत्रायं निरुत्तरो भविष्यतीति मत्वा स्मितमुखाः सन्त इत्यर्थः । हरिनाम्नां ‘विश्वं विष्णुः’ इत्यादिभगवन्नाम्नामर्थानां शतकं शतं वर्ण्यतां उच्यतां इत्यूचुः ।। ५ ।।",
  "6006": "वर्णयामीति ।। अहं तत् सकलमर्थशतकं वो युष्मान् प्रति वर्णयामि वदामि । वर्ण वर्णक्रियाविस्तारगुणवचनेषु लट् । भवन्तः सुष्ठु भावः सौष्ठवं तस्मात् । अनुवदन्तु मदुक्तप्रकारेणार्थशतकं सम्यग्भवन्तोऽनुवदन्त्वित्यर्थः । अथ इति वदन्तं श्रीमध्वाचार्यं बाढमिति तथास्त्विति वदन्तस्ते द्विजा,अतिदृढो य उद्यमः प्रयत्नस्तमापुः । तेन वक्ष्यमाणार्थशतानुवादे सावधाना बभूवुरित्यर्थः ।। ६ ।।",
  "6007": "प्रत्ययेति ।। शुद्धधीः श्रीमध्वाचार्यः सपदि तदानीमेव श्रुतीनां शिरांसीव श्रुतिशिरांस्युपनिषदस्तेषां यानि शतानि तेषु सिद्धान् प्रमितान्,विश्वमिति यत्पदं तस्यार्थान् । ‘विश्वं विष्णु’रित्यत्रस्थविश्वशब्दस्यार्थानित्यर्थः । शब्दशास्त्रं व्याकरण-शास्त्रं तस्मिन् विहितां प्रोक्तां प्रत्ययः पश्चाद्विधीयमानः ‘क्व’ इत्यादिः प्रकृतिः प्राग्विद्यमान ‘विश्’ इत्यादिशब्दस्वरूपम् तयोः सङ्गमस्य सम्बन्धस्य भङ्गीं प्रकारं प्रतिदर्श्य दर्शयित्वा अभ्यधात् उवाच । तत्कथमिति चेदुच्यते । ‘विश प्रवेशन’ इति धातोरौणादिके क्वप्रत्यये कित्वादुपधागुणाभावे च सति विश्वमिति रूपम् । विशतीति विश्वम् । ‘तत्सृष्ट्वा तदेवानुप्राविशत्’ इति श्रुतेस्सर्वत्र प्रविष्टत्वाद्विश्वमित्यर्थः । सर्वत्र प्रविष्टत्वाज्ज्ञानरूपत्वाद्वा विश्वम् । तत्रायं विभागः । विश धातोः क्विप्,वा गतिगन्धनयोरित्यस्माड्डुप्रत्ययष्टिलोपश्च । गत्यर्थस्य ज्ञानार्थकत्वात् वं ज्ञानरूपमिति भावः । विट् चासौ वञ्चेति विश्वमिति विग्रहः । विः पक्षी गरुडः,विना श्वयति गच्छतीति विश्वम् । अस्मिन् पक्षे पक्षिवाचकाद्वीत्यतः परतः ‘टु ओश्वि गतिवृद्ध्यो’रित्यस्मादच्प्रत्ययः । विशेषेण श्वयति प्राप्नोतीति वा विश्वम् । अस्मिन् पक्षे वीत्युपसर्गः । विशेषेण वर्धत इति वा विश्वम् । परिपूर्ण इति यावत् । विश्वं वायुमन्तर्यामितया वर्तयतीति वा विश्वम् । अत्र च विश्वशब्दो वायुपरः । ‘विश्वो हिरण्यगर्भोऽग्निर्यमो वरुणरुद्रेन्द्रा’ इति विश्वशब्दस्य वायौ प्रयोगात् । अत्र च विश्वशब्दा-दुत्तरतो वृतु वर्तन इति धातोर्डप्रत्ययष्टिलोपश्च । विश्वं जगद्वर्तयतीति वा विश्वम् । उक्त एव धातुप्रत्ययविभागः । अत्र विश्वशब्दो जगद्वाचकः । इत्यादिरूपेण विश्वशब्दस्य पञ्चाशदधिकानर्थानभ्यधात् ।। ७ ।।",
  "6008": "यावदिति ।। विगता शङ्का यथा भवति तथा विशङ्कमतएव सन्ततं निरन्तरं या उक्तिरर्थकथनं तां करोतीति तथोक्तः । एषः श्रीमध्वाचार्यो यावदर्थानां शतकं न पूरयात् अपूरयामास । पृ पालनपूरणयोर्लङ् तावद्वर्णितानां प्रोक्तार्था-नामवधृताववधारणे दुर्बलं असमर्थं चित्तं येषां ते द्विजा आकुलं सम्भ्रान्तं हृन्मनो येषां तादृशा अभवन् ।। ८ ।।",
  "6009": "साङ्गेति ।। औः शिक्षादिषडङ्गैः सहिताः साङ्गाः ये वेदास्तेषु चतुराः कुशलाः । इतिहासे भारते शिक्षिताः । उपलक्षणमेतत्,सकलविद्याविदग्धा इति भावः । सुबहवो मिलिता अपि,अतिधृष्टा अतिधैर्यवन्तोऽपि द्विजा एतदीरितं एतदुक्तं विश्वशब्दार्थजातमन्धुगणा गर्तसमूहा विश्वस्य संक्षयो यस्मिन् काले स विश्वसंक्षयः प्रलयकालः तस्य पयो वा जलमिव ‘वा विकल्पोपमानयोः’ इत्यमरः न जगृहुः न धृतवन्तः । अहोअत्रोपमालङ्कारः ।। ९ ।।",
  "6010": "देवतेति ।। – ते द्विजाः । हे सकलज्ञ सर्वज्ञ ते प्रतिभा स्वरूपप्रज्ञा देवतास्वसुलभा दुर्लभा,चपलेषु चञ्चलचित्तेषु मानुषेष्वसुलभेति का कथा?किं कथ्यते?हे सौम्य मनोज्ञ क्षाम्य,अस्मच्चापलं क्षमस्व । क्षमूष् सहने लोट् । ते नम इति ब्रुवन्तः सन्तः तं श्रीमध्वाचार्यं नेमुः । नमश्चक्रुः किल । अत्र कैमुत्यालङ्कारः ।। १० ।।",
  "6011": "वेदेति ।। आयतं विस्तृतं चेतो यस्य स पूर्णप्रज्ञाचार्यः । वेदाश्च शास्त्राणि च तेषु चतुरैः विदग्धैः । विद्यया लभ्यं वित्तं विद्यावित्तम् । विद्याधिक्यनुसारेण लभ्यवित्तमित्यर्थः । तल्लब्धुमिच्छुभिर्लिप्सुभिरशेषैः सर्वैः,केरलाख्यं सुमण्डलं प्रशस्तदेशः,तस्मिन् जातैरुत्पन्नैरवाप्तं प्राप्तमिह पयस्विनीतटेऽन्यदायतनं देवास्थानान्तरं प्राप ।। ११ ।।",
  "6012": "तर्केति ।। सोऽयं श्रीमध्वाचार्यः तर्कस्तर्कशास्त्रं,तन्त्रं भाट्टशास्त्रं तयोः कुशलांश्चतुरानपि पुंसः पुरुषान् । न विद्यते मानोऽहङ्कारो येषां तान् । खण्डितपाण्डित्याभिमानानित्यर्थः । चर्करीत्यतिशयेन करोति । कृञो यङ्लुङन्ताल्लट् । बत खेदे । एष श्रीमध्वाचार्य इह समितानां मिलितानां मण्डले केरलदेशे भवन्ति इति मण्डलभुवस्तेषां नोऽस्माकं मानमभिमानं कथं नानमयति?कथं न निराकुर्यात्?इति मन्त्रयन्तस्ते द्विजवर्यास्तं श्रीमध्वाचार्यमुपेत्यापृच्छन्नित्युत्तरश्लोकेनान्वयः ।। १२ ।।",
  "6013": "मन्त्रयन्त इति ।। इति पूर्वोक्तरीत्या मन्त्रयन्तो विचार-यन्तस्ते द्विजवर्या । अन्यस्मिन्देशे जातः अन्यदेशजः सो मुखं प्रधानो येषां ते तथोक्ताः सन्तः । अस्माभिरेव प्रश्नादिके कृते सति यद्यस्माकं पराजयः स्यात्तदा केरलमण्डलस्थ-त्रिषष्टिग्रामजनानामस्मिन् देवस्थाने मिलितत्वात् केरलमण्डलस्यैव पराजयः स्यादिति मत्वा देशान्तरादागतब्राह्मणपुरस्सराः सन्त इति भावः । तं श्रीमध्वाचार्यमुपेत्य । सद्भ्यो ददातीति सद्ददः । दद दान इति धातोः । स च,न ददातीत्यददः,स च सद्ददाददौ,सुष्ठु शंसनं स्तुतिः,तच्च निन्दा च सुशंसननिन्दे,सद्ददाददयोः सुशंसननिन्दे सद्ददाददसु-शंसनननिन्दे,ते करोतीति तादृशं यत्सूक्तं तत्र गतः प्रतिपाद्यः तं अर्थमपृच्छन् विचारितवन्तः । तत्सूक्तञ्च ‘न वा उ देवाः क्षुधमिद्वधन्ददुरुताशितमुपगच्छन्ति मृत्यवे’ इत्यादिकम् । तत्र ‘उतापृणन्मर्डितारं न विन्दते’ इत्यदातुर्निन्दनं प्रतिपाद्यते । तथा हि अपृणत् अदाता पुरुषः मर्डितारं पालकं भगवन्तं न विन्दते न लभते,इति । ‘स इत् भोजो यो गृहवे ददात्यन्नकामाय चरते कृशाय’ इति प्रदातुः प्रशंसनं प्रतिपाद्यते । अस्यार्थः — गृहवे गृहमागताय अन्नकामाय चरते तत्र तत्र पर्यटते,कृशाय दरिद्राय यो ददात्यन्नादिकमिति शेषः । स इत् स एव,भोजः शुभभोक्ता । इहामुत्र चेति शेषः । एतत्सूक्तप्रतिपाद्यमर्थमपृच्छन्निति भावः ।। १३ ।।",
  "6014": "तमिति ।। तं प्रस्तुतसूक्तार्थं स्फुटं व्यक्तं यथा भवति तथा प्रकथयन् स श्रीमध्वाचार्यः । पृणीयादिति शब्दस्य मूलं प्रकृतिं,पृण इति धातुः पृणधातुस्तं ‘पृण दान’ इति धातुमित्यर्थः । अवदत् पृणीयादिति शब्दः पृण दान इति धातुमूलक इत्यवददिति भावः । अथ,एवं कथनानन्तरमेव श्रीमध्वाचार्यो जिगीषुमात्मानं जेतुमिच्छन्तं,अदः पृणीयाच्छब्दमूलं प्रीङ्धातुं, ‘प्रीङ् प्रीणन’ इति धातुं निगदन्तं वदन्तं तं स्वप्रत्यर्थिभूतं विप्रमुवाच ।। १४ ।।",
  "6015": "प्रादीति ।। – प्रादिभेदं प्र आदिर्येषां तेषां भेदं ‘प्र,प्रि,प्रु,पृ’ इत्यादिवर्णभेदमित्यर्थः अविदन्नजानन्नत एव मूढ पृणीत्यादित्यत्र प्रीङ् प्रीणन इति धातुरिति वदतस्तवाक्षरगुणभेदज्ञानमपि नास्तीत्यभिप्रायेण मूढेत्युक्तम् । त्वं पांसुषु लिपिसङ्घं लिपिसमूहं लिखन् सन् गुणय इत्येवमुक्त्वा भर्त्सयन् धिक्कुर्वन् शोभनो हासो यस्य सुहासः स श्रीमध्वाचार्यः । मत्सरेणाकुला ग्रस्ता धीर्येषां तान् केरलमण्डलजातान् विदुषो जडयन् जडीकुर्वन् सञ्जहास । अपहासं चक्रे ।। १५ ।।",
  "6016": "तदिति ।। अमी द्विजास्तत्प्रसङ्गस्य तत्सूक्तप्रसक्तेर्बलतः सामर्थ्यात् तत्सूक्तार्थकथनप्रसङ्गबलादित्यर्थः । पृथु पूर्णं हृद्यस्य तस्य श्रीपूर्णप्रज्ञस्य अखिलासु विद्यासु पाटवं चातुर्यं प्रतिबुध्य ज्ञात्वा । नाकः स्वर्गो येषामस्तीति नाकिनो देवाः,तेषां निकायाः समूहा यं नमन्ति तं श्रीमध्वाचार्यं बहुमानेनादरेण सहितं यथा भवति तथा सबहुमानमानमन् किल ।। १६ ।।",
  "6017": "कन्यकेति ।। – अयं श्रीमध्वाचार्यः कुत्रचित्सदसि कस्याञ्चित्सभायां,कन्यकया आदृतः सत्कृतः कन्यकादृतः,स चासौ सुरेन्द्रश्च कन्यकादृत-सुरेन्द्रः । वपुषः कन्यावपुषः,श्रीदानं कान्तिदानं वपुःश्रीदानं,कन्यकादृतसुरेन्द्रेण वपुःश्रीदानं,तद्वक्तीति तादृशं,यद्वरसूक्तमुत्तमसूक्तं तस्य हृदभिप्रायस्तस्योक्तिः कथनं,तस्यां प्रस्तुतायां सत्यां,तत्र सूक्ते,अपालेति कीर्तितोक्ता अपालाशब्दवाच्येत्यर्थः अतितरुणी नवयौवनेत्यूचे । तत्सूक्तञ्च ‘कन्या ३• वारवायती सोममपि स्रुताविदत् । अस्तम्भरंत्यब्रवीदिन्द्राय सुनवै त्वा शक्राय सुनवै त्वा’ इत्यादिकं,तदर्थश्च पुरातनी कन्येति कम्पार्थः । सोममावरयती जनयन्ती कन्या,स्रुतापि प्राप्तापि सोमलतामाहर्तुं गताविद-दलभत । अस्तं गृहं प्रति भरन्ती वहन्त्यब्रवीत्,अवदत् । हे सोम त्वमिन्द्राय सुनवै,शक्राय सुनवै,अवहन्यामिति । तात्पर्यद्योतिका द्विरुक्तिः । ‘असौ य एषि वीरक’ ‘अपालामिन्द्र त्रिष्पूत्व्यक्रणोत्सूर्यत्वचं’ इत्यादिनाऽदरेण प्रीत इन्द्रस्त्रिवारं पूत्वी पूतां कृत्वा स्वपाणिभ्यां परिमृज्य संशोध्यापालां नवयौवनां सूर्यत्वचं सूर्यवत्प्रकाशमानत्वचमकृणोच्च-कारेति । अत्रापालाशब्देनातितरुणी कथ्यत इत्ययमूच इत्यर्थः ।। १७ ।।",
  "6018": "श्वित्रिणीति ।। अथायं श्रीमध्वाचार्यः । तच्च तत्पदञ्चा-पालापदं,तेन वाच्या श्वित्रिणी कुष्ठवती भवतीत्याग्रहेण प्रमाणं विना दुराग्रहेण वदतो ब्रुवाणानविदुषोऽबुधान् प्रति,इह कश्चित् विपश्चित् विद्वानेष्यत्यागमिष्यति । इण् गतौ लृट् । एनं विपश्चितं प्रति अत्रापालापदार्थविषये यूयं पृच्छत । पृच्छ ज्ञीप्सायां लोट् । इत्युक्तवाऽगच्छत् । ततो ययौ ।। १८ ।।",
  "6019": "देशमिति ।। एनं विद्वद्भिरवस्थितं देशमचिराच्छीघ्रमुपयात आगतः,तादृशा श्रीमध्वोक्तलक्षणाऽऽकृतिराकारो यस्य सः । कृता शिक्षिता बुद्धिर्यस्य स विद्वानित्यर्थः । तान् अपालापदार्थे विप्रतिपन्नान् द्विजान्प्रति तत्पदभावमपालापदार्थं ‘भावो लीला क्रिया चेष्टा भूत्यभिप्रायजन्तुषु । पदार्थमात्रे सत्तायां’ इति वैजयन्ती । सूरीणां विदुषां मौलिमणिना चूडामणिनाऽत्र यथोचे प्रोक्तं,तथाऽभ्यधित उवाच । अहो चित्रमेतत् । धाञो लुङ् ।। १९ ।।",
  "6020": "केवलमिति ।। एते द्विजा मानं प्रमाणं पूर्वं यासां ता मानपूर्वकास्तादृशाः समस्तगिरः समस्तवचांसि यस्य तस्य । अस्य पृथुलं महच्चेतो यस्य तस्य श्रीपूर्णप्रज्ञाचार्यस्येत्यर्थः । केवलं सकलाः श्रुतिविद्या वेदविद्या न श्रद्दधुः । अयं केवलं सकलवेदविद्याचतुर इत्येव न श्रद्दधुः अपि तु,आगतं प्राप्तं न भवतीत्यनागतमेष्यत्,गतमतीतं,तयोः प्रतिपत्तिं ज्ञानमपि श्रद्दधुःविशश्वसुः ।। २० ।।",
  "6021": "यदिति ।। यद्यस्मात्सपदि तत्तत्काले सर्वे ये बुधा ज्ञानिनस्तेषां सदसि सर्वदा यद्यत्प्रकृतं प्रस्तुतं स्यात् यत्र यत्र सदसि यच्छतिपुराणादिकं प्रस्तुतं भवेत् तत्तदखिलञ्चैष श्रीमध्वाचार्योऽवेत् ज्ञातवान् । वा गतिगन्धनयोर्लङ् । तस्मात् सर्वं वेत्तीति सर्ववित्,स चासौ यतिश्च सर्वविद्यतिरिति प्रथितः प्रसिद्धोऽभूत् ।। २१ ।।",
  "6022": "अप्रयातमिति ।। सुजना एव कैरवाणि कुमुदानि तेषां बन्धुः । पूर्णा दृक् ज्ञानं यस्य स श्रीमध्वाचार्यः । प्रततया व्याप्तया निजकीर्त्याऽऽत्मीय-कीर्त्या,अप्रयातमपि स्वेनाप्रविष्टमप्यशेषं देशं कैरवबन्धुः पूर्णचन्द्रश्चन्द्रिकयेवालं सम्यग्व्यानशे व्याप्नोति स्म ।। २२ ।।",
  "6023": "सुन्दरेष्विति ।। – सुन्दरेषु शोभनेषु सुराणां यानि मन्दिराणि तेषां वृन्देषु समूहेष्विन्दिरारमणस्य श्रीहरेर्यद्वन्दनं तदेव कृत्यं कार्यमाचरन्,शैवादिनानामरालयेष्वपि केवलमिन्दिरापतिवन्दनाख्यं स्वकर्तव्यमाचरन्नित्यर्थः । शोभनो विचारस्तत्त्वविमर्शो यस्य स सुविचारः श्रीमध्वाचार्यः । न सुचिरात् नातिचिरेण । न समासोऽयम् । रूप्यपीठपतिं मुकुन्दमाप ।। २३ ।।",
  "6024": "भूसुरेति ।। – करुणयाऽब्धिरिव करुणाब्धिः । पुष्टा पूर्णा बुद्धिर्यस्य स पूर्णप्रज्ञ इत्यर्थः । स स्वयं श्रुतिततिं वेदसमूहम् । वेदेर्जाता वेदिजा द्रौपदी तामिव दृष्ट्वा दुष्टानां मायिप्रभृतिवादिनां पक्षाणां सिद्धान्तानां दमने निराकरणे स्थिरां सन्धां प्रतिज्ञां ‘सन्धा सन्धौ प्रतिज्ञायां’ इति वैजयन्ती पुरा भरताग्रय इव भीम इवाकरोत् । यथा भीमः सर्ववेदाभिमानिनीं द्रौपदीं,केशाकर्षणादिना दुःशासनादिभिः क्लिष्टां दृष्ट्वा तद्वधे प्रतिज्ञामकरोत् तथा श्रीमध्वाचार्योऽप्यन्यवादिभिरन्यथाव्याख्यानादिना क्लिष्टां वेदततिं दृष्ट्वा परसिद्धान्तनिराकरणे प्रतिज्ञामकरोदिति भावः । अन्त्यकुलकमेतत् । तल्लक्षणं— ‘द्वाभ्यां युग्ममिति प्रोक्तं त्रिभिः श्लोकैर्विशेषकम् । कलापकं चतुर्भिः स्यात्तदूर्ध्वं कुलकं स्मृतं’ इति कथंभूतां श्रुतिततिमित्यत आह- भूसुरेति ।। भूसुरेषु विप्रेषु प्रवराः श्रेष्ठा वसिष्ठवामदेवादि-श्रुतिद्रष्टारो मुनयस्तेषां या बुद्धिसमृद्धिस्तस्यां व्यक्तमभिव्यक्तं युक्तवपुरुचितस्वरूपं यस्यास्ताम् । द्रौपदीपक्षे तु,भूसुरप्रवरौ याजोपयाजाख्यौ द्रुपदपुरोहितौ तयोर्या बुद्धिसमृद्धिः बुद्ध्याधिक्यम् । द्रुपदपत्न््नया प्राश्यहविषस्तदनागमननिमित्तेन वह्नौ होमसमये भगवदनु-सन्धानविशेषपूर्वकहोम इति यावत् तया व्यक्तं अभिव्यक्तं युक्तवपुः युक्तस्वरूपं यस्यास्तां,रुचिराणि मनोहरण्यङ्गानि शिक्षाद्यङ्गानि,हस्तपादादीनि च यस्यास्तां,सूत्राण्येव ब्रह्मसूत्राण्येव दीप्तमणयः । अर्थान्तरे,सूत्रेषु तन्तुषु दीप्तमणयः शोभमानमणयस्तेषां मालिकयाऽलं सम्यग्भूषितां,भुवनभूषणभूतां भुवनालङ्कारभूतां श्रुतिततिं वेदिजां दृष्ट्वा भीमसेन इव श्रीमध्वाचार्यो दुष्टपक्षदमनस्थिरसन्धामकरोदित्यन्वयः ।। २४ ।।",
  "6025": "पादेति – ।। पादाः ऋचाञ्चतुर्थांशाः,सुन्दरपदानि शोभनपदानि,क्रमाश्च,भावास्तदभिप्रायास्तैर्भासिताम् । अर्थान्तरे,पादाभ्यां सुन्दरं यथा भवति तथा पदक्रमो गमनं,भावा विलासाः तैर्भासितां शोभिताम् । प्रकटाः प्रसिद्धा ये वर्णगुणाः स्पृष्टतादयस्तैराढ्यां पूर्णाम् । अत्र वर्णगुणाश्च ‘स्पृष्टत्वादयः । स्पृष्टत्वमीषस्पृष्टत्वं संवृतत्वं तथैव च विवृतत्वं च । वर्णानामन्तःकारणमुच्यत’ इति वचनात् । इतरत्र,प्रकटाः प्रसिद्धाः,वर्णः कृष्णवर्णः गुणाः श्रीहरिभक्तयादयस्तैराढ्यां,भारतञ्च तदुत्तमञ्च,उत्तम-शास्त्रञ्चेति भारतोत्तमं भारताख्योत्तमशास्त्रमिति यावत् । तेन भृतां बृंहितां वर्णितार्थामिति यावत् । उपलक्षणमेतत् वेदव्याख्यानरूपैर्भारतपुराणैर्महार्थतया व्याख्यातामिति भावः । तदुक्तं– ‘इतिहासपुराणाभ्यां वेदं समुपबृंहयेत् । बिभेत्यल्पश्रुताद्वेदो मामयं प्रचलिष्यति’ इति । इतरत्र,भारतोत्तमैर्भारतकुलोत्पन्नश्रेष्ठैः पाण्डवैर्भृतामूढां,अनुरूपमाच्छादनं शूद्रादिषु गूहनं यस्यास्तामनुरूपवसनाञ्च । समधिका स्वरशोभा उदात्तादिस्वराणां शोभा,ध्वनिशोभा च यस्यास्तां दृष्ट्वेत्यादिपूर्ववत् ।। २५ ।।",
  "6026": "राजसूयेति ।। राजसूयस्तदाख्ययज्ञो मुखं प्रधानो येषां तादृशा ये सन्मखाः सद्यज्ञास्तेषु वृत्तां मन्त्रत्वेन प्रवृत्ताम् । वासुदेवस्य ये गुणाश्शुभधर्मास्तेषु निष्ठितः स्थिरो भावोऽभिप्रायो यस्यास्ताम् । ‘अथ कस्मादुच्यते ब्रह्मेति ‘बृहन्तो ह्यस्मिन् गुणा’ इत्यादिना भगवतोऽनन्तगुणप्रतिपादनपरामिति भावः । इतरत्र,वासुदेवगुणेषु निष्ठितभावः स्थिरचित्तं यस्यास्ताम् । सर्वेषां धर्माणां परिशिक्षणे शिक्षायां दक्षां चतुराम् । ‘प्रातरुत्थायाथ सन्ध्यामुपासीत नमेद्देवाञ्जुहुयादग्निं वेदानावर्तयीत नान्यत्किञ्चिदाचरेन्न भृशं वदेत्’ इत्यादिना सर्वधर्मपरिशिक्षणचतुरामित्यर्थः । जनानां समूहो जनता तया । जननी-वन्मातृवद्वन्दितां दृष्ट्वेत्यादि पूर्ववत् ।। २६ ।।",
  "6027": "मौलीति ।। महान्तं,न्यायानां भगवत एव सर्वेश्वरत्वादि-प्रतिपादकब्रह्ममीमांसाशास्त्रसिद्धयुक्तीनां मार्गं पन्थानं अपहाय हित्वा अलं सम्यक् स्वेश्वरत्वं स्वस्य ब्रह्मत्वमपि साधयता । पक्षान्तरे,पाण्डवानामर्धराज्यदानरूपन्याय-मार्गमपहाय स्वस्यैव साम्राज्यभोक्तृत्वलक्षणमीश्वरत्वं साधयता दुष्टजनेन दुर्जनेन मायिना मायावादिना सदसि विद्वत्सभायाम् । मौलेः वेदशिरः उपनिषदः सङ्ग्रहेण प्रमाणत्वेन परिग्रहेण यद्विकर्षणं ‘एकमेवाद्वितीयमि’त्यादिवाक्यजनितभ्रान्त्याऽशेषोपनिषदां बलादद्वैत-परतया योजनं तेन दूनां दुःखिताम् । अन्यत्र,माया कैतवमस्यास्तीति तेन । ‘व्रीह्यादित्वादिनिः’ । दुष्टजनेन दुःशासनेन सदसि कुरुसभायां मौलेः केशपाशस्य सङ्ग्रहेण सम्यग्ग्रहणेन विकर्षणेनाकर्षणेन दूनां दुःखितां दृष्ट्वेति पूर्ववत् ।। २७ ।।",
  "6028": "सज्जनैरिति ।। कलिबलात् कलिसामर्थ्यात् शुभमार्गात् शुद्धमार्गात् चालितैः अत एव अतिदीनैः अतिदुर्बलैः कतिपयैः कैश्चित् सज्जनैरप्युपेक्षितं यद्विकर्षणदुःखं यस्यास्तां सज्जना अपि मायिनमुपेक्षन्ते,न निराकुर्वन्त्यतोऽतिदुःखितामिति भावः । अन्यत्र,कतिपयैः सज्जनैर्भीष्मादिभिरुपेक्षितं विकर्षणदुःखं यस्यास्ताम् । एतच्च ‘इत्युक्ता अपि भीष्माद्याः कल्यावेशेन मोहिताः । पृच्छ धर्मजमित्युक्त्वा तूष्णीमेव बभूवुः’ इति वचनात्सिद्धम् । कैश्चन सज्जनैः ऋष्यादिभिः विदुरादिभिश्च । अतिशोकेन सहितं यथा भवति तथा सातिशोकं शोकपूर्वकं दृष्टामित्यर्थः । इतरत्र,धर्मसाक्षिभिरादित्यादिभिश्च दृष्टां श्रुतिततिं वेदिजामिव दृष्ट्वेत्यादि पूर्ववत् ।। २८ ।।",
  "6029": "वासुदेव इति ।। वासुदेव धरणीधर नाथ इति मुहुः पुनः पुनरुच्चकैरतितरां प्रवदन्तीम् । तथा हि ‘वासुदेवो वा इदमग्र आसीदि’त्यत्र वासुदेवेति । ‘दाधर्थपृथिवीमभितो मयूखैः’ इत्यत्र धरणीधरेति । ‘आत्मेत्येवोपासीत’ इत्यत्र नाथेति च वदति हि श्रुतिः । पक्षान्तरे,वासुदेवेत्यादिभगवन्नामानि मुहुरुच्चकैरभिदधानाम् । हृदि स्वाभिप्राये,पूर्णाः सद्गुणा यस्य तम् । गता दोषा यस्मात्तम् । अशेषात्समस्तजगतो विविक्तं विलक्षणमजं जन्मादिरहितं भगवन्तं श्रीहरिं बिभ्रतीम् । एवंभूतभगवत्स्वरूपप्रति-पादनपरामिति भावः । इतरत्र,हृदि मनसि पूर्णसद्गुणं गतदोषमशेषाद्विविक्तमजं भगवन्तं बिभ्रतीं ध्यायन्तीं दृष्ट्वेत्यादि पूर्ववत् ।। २९ ।।",
  "6030": "वार्यतामिति ।। बुधजनैः विद्वज्जनैः वार्यतां वेदादेरैक्यपरतां प्रतिपादयन्मायिमतं निराक्रियतां ‘अन्धन्तमः प्रविशन्ति येऽविद्यामुपासते । ततो भूय इव ते तमो य उ विद्यायां रताः’ इत्यत्राविद्यामनिराकृत्य केवलविद्यायामेव निरतानां भूयस्तमः प्राप्त्युक्त्याऽविद्यानिराकरणं कर्तव्यमित्युच्यते, ‘अथ हैनमुपाक्रोशत्सत्यं भिदा सत्यं भिदा सत्यं भिदा,मैवारुवण्यो मैवारुवण्यो मैवारुवण्यः’ इत्यादिना च भेदो निराक्रियते । अत एष ऐक्यवादो न धर्म इति चाभिदधानां वदन्तीम् । अन्यत्र,बुधजनैर्ज्ञानिजनैर्वार्यतां दुर्योधनाज्ञया दुःशासनेन क्रियमाणं मद्विकर्षणं निवार्यतां एष द्यूतव्यापारो धर्मो न,हा हा कष्टं ननु,इति चाभिदधानाम् । कृष्णेन श्रीवेदव्यासेन अतिलालितां अत्यन्तं मानिताम् । इतरत्र,यादवकृष्णेन च लालिततमाम् । न विद्यतेऽवद्यं दोषो यस्यास्तां अपौरुषेयत्वेना-प्रामाण्यकारणदोषरहितामित्यर्थः अज्ञानादिदोषरहिताञ्च । न विद्यतेऽन्यः शरणं रक्षको यस्यास्तां,श्रीमध्वाचार्यमृते पालकरहितामित्यर्थः । पक्षान्तरे,भीमान्यपालकरहिताञ्च । अत एव शरणे रक्षणे,उत्कां उत्कण्ठोपेतां शरणं इच्छन्तीञ्च । ‘शरणं गृहरक्षित्रोः’ इत्यमरः । श्रुतिततिं वेदिजामिव दृष्ट्वा दुष्टपक्षदमनस्थिरसन्धां अकरोत् ।। ३० ।।",
  "6031": "अयं पूर्वमेव व्याख्यातः ।। ३१ ।।",
  "6032": "अव्ययमिति ।। एष श्रीमध्वाचार्यः । सगुरवे गुरुसहिताय ज्यायसे आश्रमज्येष्ठाय लिकुचान्वयोद्भवाय यतये । ‘गुरुगीष्पतिपित्राद्योः पौरोहित्यकरे च ना’ इति यादवः । हरिगीताभाष्यं श्रीभगवद्गीताया भाष्यं तदा विरचय्य कृत्वा,दूरं यातुमिच्छुः दूरयियासुः कश्चित्पुरुषः स्वजनाय स्वकीयजनाय सततं सर्वदोपभुक्त््याप्युप-भोगेनापि व्ययेनापीत्यर्थः अव्ययं नाशरहितं अत एव अग्रयं उत्तमं वित्तमिव अदात् । अत्रोपमालङ्कारः ।। ३२ ।।",
  "6033": "हेत्विति ।। हेतुं गमनकारणं वक्तुं शीलमस्यास्तीति तस्मिन् । ‘देवोपसङ्ग्रहस्यास्य यत्फलं दैवचोदितम् । तत्सिषाधयिषुर्यामि देवगुह्योपपादितं’ इति गुह्यं देवकार्यं साधयितुं यामीति देवकार्यसाधनलक्षणगमनकारणवादिनीत्यर्थः । विशङ्कटा विशाला बुद्धिर्यस्य स श्रीपूर्णप्रज्ञाचार्यः । ‘विशङ्कटं विशालं स्यादि’ति हलः । तस्मिंस्तीर्थं पुण्यक्षेत्रं प्रतिगन्तुमनुज्ञामर्थयति याचति सति स पुरुषोत्तमस्य भगवतस्तीर्थं शास्त्रं गीताभाष्यादिशास्त्रज्ञानमिति यावत् यस्य स पुरुषोत्तमतीर्थः । ‘तीर्थं शास्त्रे गुरौ यज्ञे पुण्यक्षेत्रावतारयोः’ इति हेमचन्द्रः । अच्युतप्रेक्ष इत्यर्थः । पुरुषोत्तमरक्षां श्रीमध्वाचार्य-स्येति शेषः चिन्तयन् सन् तां अनुज्ञां दिदेश प्रददौ ।। ३३ ।।",
  "6034": "नीरजा इति ।। निर्गतं रजोगुणो यस्मात्स नीरजाः । मलयस्य मलयपर्वतस्य मण्डले प्रदेशे वृत्तिर्वर्तनं तया,मलयसमीपवृत्तिदक्षिणदेशगत अखिलदुर्वादिनिराकरणादिनेति भावः । भुवि श्लाघित आदृतस्सतां सज्जनानामाल्या समूहेनानुयातोऽनुगतः । ‘वीथ्यालिरावलिः पङि्क्तः श्रेणीरेखास्तु राजयः’ इत्यमरः । साधवः सज्जना एव पान्थाः पथिकजनास्तेषां परितापं सन्तापमपास्यन्निराकुर्वन्मरुतोंऽशो मरुदंशः श्रीमध्वाचार्यः । उत्तरां दिशमयात् ययौ । यातेर्लङ् । श्लेषार्थस्तु,नीरजाः पांसुरहितो मलयपर्वतवलयवर्तनेन भुवि श्लाघितः,मलयपर्वतगतचन्दनसम्पर्केण सुरभि-तयाऽदृतः । अत एव सदा सर्वदाऽऽलिभिः भ्रमरैरनुयातः । ‘षट्पदभ्रमरालयः’ इत्यमरः । साधु सम्यक् यथा भवति तथा पान्थपरितापमपास्यन्मरुदंशो वातैकदेशो यथा कालविशेष उत्तरां दिशं व्रजेत्तद्वत् श्रीमध्वोऽप्युत्तरां दिशं जगामेति भावः ।। ३४ ।।",
  "6035": "बुद्धीति ।। अमन्दा पूर्णा मनीषा बुद्धिर्यस्य स पूर्ण-प्रज्ञाचार्यः । बुद्धेरन्तःकरणस्य शुद्धिं करोतीति तादृशो यो गोनिकरो वचनसमूहस्तेनाढ्यं सम्पूर्णम् । तीर्थपक्षे तु,बुद्धिशुद्धिकरेण गोनिकरेण जलसमूहेनाढ्यम् । उभयञ्च तीर्थजातं तीर्थसमूहमात्मनः स्वस्य मज्जनत एव अवगाहनत एव निकामं नितरां यथा भवति तथा पर्यशोधयत् । ‘शुध शौचे लङ् । अत्र तीर्थशब्देन शास्त्रं नद्यादिकं च उच्यते । शास्त्रे मज्जनं नाम पूर्वोत्तरपरामर्शः,अन्यत्रावगाहनम् ।। ३५ ।।",
  "6036": "वासुदेवेति ।। अथ वासुदेवस्य श्रीहरेः पदयोः पादयोर्यः सन्ततसङ्गः सोऽस्यास्तीति तथोक्तः । तेजसाऽपि सामर्थ्येनाप्यलं सम्यगधःकृतोऽधरीकृत-श्शर्वो रुद्रो येन तादृशः । अघानां नाशनं यया सा अघनाशिनी,श्रवणादिना पापनाशनहेतुः कीर्तिर्यस्य सोऽसौ श्रीमध्वाचार्यः । गङ्गायाः सम्बन्धी गाङ्गस्तमोघं प्रवाहं नितान्तमत्यवर्तत अतीत्यावर्तत । अतिवर्तनं नाम न केवलं तरणमात्रं,किन्तु गुणतोऽप्यतिवर्तनं विवक्षितमिति भावेन वासुदेवेत्यादिहेतुगर्भं विशेषणद्वयम् । गङ्गा तु सकृदेव भगवत्पदसङ्गवती,तेजसा रुद्रादवरा चेत्यतो गङ्गाया अप्युत्तमोऽयं गङ्गां तीर्त्वा जगामेति फलितार्थः ।। ३६ ।।",
  "6037": "तत्रेति ।। तत्र तत्र तत्तत्तीर्थक्षेत्रविशेषेषु सञ्चरन् । जगतां त्रयं तस्मिन् चित्रं आश्चर्यं । केवला अनुस्मृतिः स्मरणं अनुस्मृतिमात्रं तस्मात् । शर्म सुखं ददातीति शर्मदम् । भक्तानां सुखप्रदमित्यर्थः । कर्म विदधत् कुर्वन् श्रीमध्वाचार्यो नराणां गोचरं गन्तुं योग्यं बदरिकाश्रमस्य पार्श्वं निकटमाप ययौ ।। ३७ ।।",
  "6038": "मण्डयन्निति ।। अत्र मनुष्यगोचरबदरिकाश्रमे स्थित इति शेषः । अखण्डं समस्तं भरतखण्डं हिमवत्सेतुमध्यगमित्यर्थः । मण्डयन् अलङ्कुर्वन्,नो नकार आदिर्यस्य तन्नादि,रायण इति पदं रायणपदं,नादि रायणपदं यस्य सः । नारायणपदवाच्य इत्यर्थः । यः परः सर्वोत्तमो भगवांस्तं नमन् प्रचुरधीः पूर्णप्रज्ञाचार्योऽस्मै श्रीनारायणाय हरिगीताभाष्यं स्वकृतभगवद्गीताभाष्यमुपायनमार्पयत् उपायनत्वेन समर्पया-मास । ऋ गतौ लङ् ।। ३८ ।।",
  "6039": "प्रीतय इति ।। जनानां समूहो जनता तां अपसार्य । अस्य श्रीनारायणस्य प्रीतयेऽस्य पुरतो वरमुत्तमं भाष्यं गीताभाष्यं वाचयन् पुरुः पूर्णा संख्या ज्ञानं यस्य स पूर्णप्रज्ञाचार्यः उरुक्रमगीताभाष्यं भगद्गीताभाष्यं शक्तितः वच्मीत्यकथयत् । अयं भावः । श्रीमध्वाचार्यः ‘देवं नारायणं नत्वा सर्वदोषविवर्जितम् । परिपूर्णं गुरूंश्चान्गीतार्थं वक्ष्यामि शक्तितः’ इति मङ्गलाचरणश्लोके ग्रन्थारम्भप्रतिज्ञां कुर्वन् श्लोकान्ते ‘शक्तित’ इति पदं अकथयदिति ।। ३९ ।।",
  "6040": "एतदिति ।। त्वं अतिसूक्ष्मं अत्यन्तदुर्विज्ञेयं अपि एतस्या गीताया अर्थं समस्तं सर्वं वक्तुं शक्त एव समर्थ एव सन् यद्यस्मात् न आत्थ नोक्तवानसि तेन कारणेन इह मङ्गलश्लोकान्ते ‘लेशतः’ इति पदं स्याद्भवत्विति जगज्जनकेन जगत्पित्रा नारायणेन अगद्यत उक्तम् । ‘शक्तितः’ इति पदस्थाने ‘लेशत’ इति प्रयुज्यतामित्युक्त-मिति भावः ।। ४० ।।",
  "6041": "तेनेति ।। तेन श्रीमध्वाचार्येण अलं सम्यक्तस्य गीताभाष्यस्य प्रवचने व्याख्याने विहिते कृते सति प्रशयिताः शयाना शिष्या अपि पृथिव्या आस्फालनेन हस्तताडनेन सहितं यथा भवति तथा । हरिणा मुहुः पुनः पुनरुक्तमुच्यतामिति पदं शुश्रुवुः । अहो आश्चर्यम् । रात्रौ व्याख्यानसमाप्त्यनन्तरं शिष्येषु शयानेषु\nतत्र प्रतिमागतेन नारायणेन पुनरपि व्याख्या क्रियतामित्यभिहितं शयानैः शिष्यैरपि श्रुतमिति भावः ।। ४१ ।।",
  "6042": "शब्देति ।। अमन्दा मनीषा यस्य स श्रीपूर्णप्रज्ञा-चार्योऽर्चायां प्रतिमायां सन्निषण्णं सन्निहितं वपुः स्वरूपं यस्य तस्य । ‘अर्चा पूजाप्रति-मयोः’ इति वैजयन्ती । परमस्य सर्वोत्तमस्य श्रीहरेः तं शब्दभेदं ‘उच्यता’मित्युक्तं शब्दविशेषमवधार्य सावधानं श्रुत्वा तस्योच्यतामिति पदस्य भावविदभिप्रायवेत्ता सन् पुनरपि व्याख्या क्रियतामिति तदभिप्रायं जानन्निति भावः । प्रोत्थितश्शयनादुत्थितः सन्नेभ्यः शिष्येभ्यः प्रवचनं व्याख्यानं व्यधित अकरोत् ।। ४२ ।।",
  "6043": "मज्जनमिति ।। पृषतां वायूनाम् । ‘पृषदश्वः पवमानः प्रभञ्जन’ इति हलः,अधिपस्य स्वामिनो मुख्यप्राणस्य अंश एषः श्रीमध्वाचार्यः । नरा बदरिकाश्रमस्थजना हिमभीताः सन्तो यज्जलं न स्पृशन्ति तस्मिन् शीतलं यद्गङ्गाया वाः तस्मिन् मज्जनं स्नानं नित्यं प्रतिदिनमरुणोदयकाले ‘चतस्रो घटिकाः प्रातररुणोदय उच्यते’ इत्युक्तकाले व्यधित चकार ।। ४३ ।।",
  "6044": "काष्ठमौनमिति ।। नित्यं सदा तुष्टः स्वस्य प्रीतस्तादृशो यो हरिः तस्य तोषविशेषं इच्छन् । शूद्धं हृत् ज्ञानं यस्य सः श्रीमध्वाचार्यः । अनन्तमठस्य अन्तर्मध्ये,अन्तरित्यव्ययम् । अनन्तमठ इति मनुष्यगोचरबदरिकाश्रमे नारायणमन्दि-रस्याख्या । तदन्तरित्यर्थः । प्रभुं श्रीनारायणं चिन्तयन् काष्ठमौनं काष्ठमौनव्रतं अदधात् चकार । शुद्धमुपवासं निरशनव्रतमपि चक्रे ।। ४४ ।।",
  "6045": "प्रैरयदिति ।। अन्यैः श्रीमध्वेतरैर्दीप्तेः प्रकाशविशेषस्य दृष्टिर्दर्शनं तया विदिता ज्ञाताऽऽगतिः प्राप्तिर्यस्य स मुकुन्दः श्रीवेदव्यासः,अत्रानन्तमठे दिनानां मण्डलं ‘कालाध्वनो’रिति द्वितीया निरन्तरमष्टचत्वारिंशद्दिनेष्वित्यर्थः । स्वचरणे स्वपादे रतं आसक्तं चित्तं यस्य तमेनं मध्वं स्वाश्रमस्योपगमनाय प्राप्तये प्रैरयत् प्रेरयामास । ईर प्रेरणे लङ् । वेदव्यासः रात्रावागत्य स्वकीयोत्तरबदरिकाश्रममागन्तुं श्रीमध्वं प्रेरयामास यदा तदाऽस्यागमनं शिष्यादिभिः प्रकाशविशेषं दृष्ट्वा ज्ञातमित्यभिप्रायः ।। ४५ ।।",
  "6046": "नक्तमिति ।। भगवति श्रीवेदव्यासे नक्तमेव रात्रावेव उपयाते स्वाश्रमं प्रति गते सति । सहस्रं मरीचयो यस्य तस्मिन् सूर्ये प्रोदिते सति । मौनमस्यास्तीति मौनवान् । तथापि करुणा दया अस्यास्तीति करुणावान् शिष्येषु कृपावानित्यर्थः । उत्तमं चित्तं यस्य स पूर्णप्रज्ञाचार्यः शिष्याणां शिक्षणं तस्मिन् परं तात्पर्यं यस्य तथा सन्नलिखत् शिष्यशिक्षणार्थं यद्वक्तव्यं तदलिखदिति भावः । लिख अक्षरविन्यासे लङ् ।। ४६ ।।",
  "6047": "नेदृशमिति ।। अलं सम्यग् शमलं पापं हन्ति नाशयतीति शमलघ्नमीदृशमेतत्क्षेत्रसदृशं स्थलं न अन्यन्न विद्यते । अस्य तीर्थरूपं सलिलं तस्य समं वाः जलमन्यत् न । अस्माकं उक्तिः अस्मदुक्तिस्तया सदृशं समानं हितरूपं वचनञ्च न । विष्णुना सदृशं दैवं क्वापि न विद्यते ननु ।। ४७ ।।",
  "6048": "यातीति ।। अयं जनो ‘व्यास इति रूपं यस्य’ तमजितं श्रीहरिं प्रद्रष्टुं इच्छुः सन् अधुनैव इदानीमेव याति यावत् यास्यति । यावत्पुरानिपातयोर्लट् । अयं जन इह पुनराव्रजेदागच्छेन्न वा तदहं न वेद । स श्रीवेदव्यासो वेद हि जानाति हि । वो युष्मभ्यं स्वस्ति सुखमस्तु । ‘स्वस्त्याशीः क्षेमपुण्यादौ’ इत्यमरः । इत्यलिखदिति पूर्वेणान्वयः । अथ लेखनानन्तरं मध्वो ययौ ।। ४८ ।।",
  "6049": "नाथ नाथेति ।। नाथ नाथ स्वामिन् तात्पर्येण द्विरुक्तिः सम्भ्रमे वा । भगवन् श्रीमध्व उर्वी करुणा यस्य स त्वं,विगतो नाथो येषां तान्नोऽस्मानत्र विदेशे मा त्यज । न परित्यज । माशब्दोऽयं न तु माङ्,अतो न लुङ् । बत खेदे । शिष्यैः इति एवं वक्ष्याम इति स्मृतमपि मनसा चिन्तितमपि स्वामिनः गुरोः श्रीमध्वाचार्यस्य,अभिमतस्य अभीप्सितगमनस्य भङ्गाद्भयेन नोदितं नोक्तम् । अस्माभिः एवं विज्ञापिते सत्यसौ कृपालुत्वात् न गमिष्यति,तथा च अभिमतगमनभङ्गः स्यादिति भयेन\nनोक्तमिति भावः ।। ४९ ।।",
  "6050": "सदिति ।। यः सत्यतीर्थयतिः इतरादेव्याः सुतो महिदासा-भिधो हरिः तेन दृष्टाः शाखा इतरासुतशाखास्तासु प्रतिपाद्यं अग्रयमर्थं पुरुः पूर्णा संख्या ज्ञानं यस्य तस्मात् श्रीमध्वाचार्यात् त्रिवारं त्रिरावृत्ति अृणोत् । सत्यतीर्थयतिः सद्गुरोः श्रीमध्वाचार्यस्य विरहं वियोगं न सहमानः सन् सोढुमशक्तः सन् तं श्रीमध्वं अन्वगमत् । अन्वगच्छत् । अत्र इतरासुतशाखास्वर्थं इत्यैकपदत्वेऽर्थस्य सुशब्देनाग्रयत्वोक्तेः पुनरग्रय-पदवैय्यर्थ्यं स्यात् ।। ५० ।।",
  "6051": "दुर्गेति ।। स सत्यतीर्थः । दुर्गो गन्तुमशक्यो यो मार्गस्तं गतमपि प्राप्तमप्यनुसृत्य धावति इति अनुधावन् अविलम्बेन धावन्नित्यर्थः । इने सूर्ये । ‘मार्ताण्डस्तपनो विकर्तन इन’ इति हलः । अरुणीभवति सति अस्ताभिमुखे सतीति यावत् । विगत आश्रयो यस्य तद्य्वाश्रयमन्तरं मध्यं यासां ताः व्याश्रयान्तराः । सुदूरे स्थिताः शिलाः सुदूरशिलाः व्याश्रयान्तराश्च ताः सुदूरशिलाश्च तासु गिरिमध्ये परिघारूपासु शिलासु लीलयाऽनायासेन जवेन वेगेन सहितं यथा भवति तथा सजवमाक्रममाणं,आप्लुत्याप्लुत्याक्रम्य गच्छन्तमिति भावः । नाप न जगाम । सायङ्कालपर्यन्तमनुधावन्नपि सायङ्काले प्राप्ते सति सजवं गच्छन्तं श्रीमध्वमनुगन्तुमशक्तः स्वयं ततः परं न अनुजगामेति भावः ।। ५१ ।।",
  "6052": "आनिवृत्तेति ।। आनिवृत्तं पृष्ठतो द्रष्टुमावृत्तं वपुर्यस्य तेन गुरुणा श्रीमध्वाचार्येण,पाणिना करेणाभिनयेन पश्चाद्गमनसूचकपाणिचलनेन आरात् दूरे । ‘आराद्दूरसमीपयोः’ इत्यमरः । सुनुन्नः सम्यक् प्रेरितः स सत्यतीर्थः,त्रस्ता व्याघ्रादिभ्यो भीता धीर्यस्य तथा सन्नपि । तच्च तद्दिनञ्च तस्मिन्नुपगतः प्राप्तः स चासौ मार्गश्च तं मुहूर्तान्मुहूर्तकालात् अतिययौ अत्यगात् ।। ५२ ।।",
  "6053": "आश्रम इति ।। एष सत्यतीर्थः,इह आश्रमे अनन्तमठे निजजनान् दृष्ट्वा तेभ्यस्तं स्वस्मिन् कृतममुष्य श्रीमध्वाचार्यस्य प्रसादमहिमानं अनुग्रह-महिमानं प्रोच्य,अतिचित्रं तत्प्लवनमपि श्रीमध्वाचार्यस्य गमनमपि प्रोच्य तैर्निजैः सह तस्यास्मरत् । तं श्रीमध्वाचार्यं अस्मरत् । अधीगर्थेति कर्मणि षष्ठी ।। ५३ ।।",
  "6054": "वानरेन्द्र इति ।। समुद्रलङ्घने वानरेन्द्र इव हनूमानिव । वायोर्जव इव जवो यस्यासौ सौगन्धिकवनं गच्छन् भीमसेन इव दानवभीमो दैत्यभयङ्करः । वृजिनस्य नाशनं यस्मात् तादृशं नाम यस्य स श्रीमध्वाचार्यो गिरिपुङ्गवस्य गिरिश्रेष्ठस्य हिमवतश्ृङ्गे शिखरे उल्ललास शुशुभे ।। ५४ ।।",
  "6055": "बह्वति ।। बहुसत्वगणं,सविकं,समहाविषमोक्षमहाहिं,अवन्तं,अयं,विषमोक्षमहाः,हिमवन्तं,अयन्,नगं,ऐक्षत,फुल्लदृक्,अस्तभयः । अयन्नुतरबदरीं गच्छन् विषमः क्रुद्धो य उक्षा वृषभः । ‘उक्षानड्वान्बलीवर्दः’ इति हलः । तस्य मह इव तेज इव महः तेजो यस्य सोऽयं श्रीमध्वाचार्याः,विभिः पक्षिभिः सहितं सविकं,महतो विषस्य मोक्षो मोचनं तेन सहिताः समहाविषमोक्षास्तादृशा महाहयो महासर्पा यस्मिंस्तम् । बहवो ये सत्वाः प्राणिनस्तेषां गणं समूहम् । ‘सत्वोऽस्त्री जन्तुषु क्लीबे व्यवसाये पराक्रमे’ इति वैजयन्ती । अवन्तं रक्षन्तं हिमवन्तं नगं गिरिम् । ऐक्षत ददर्श । अत्र तोटकवृत्तम् । ‘यदि तोटकमम्बुधिसैः कथितम्’ इति तल्लक्षणात् ।। ५५ ।।",
  "6056": "सुहसितेति ।। तदा स्वानन्दतीर्थस्तं धरणीधरं पर्वतं दृष्ट्वा मुररिपुं हरिं अस्मरत् इत्यन्त्ययुग्मम् । अत्रोक्तविशेषणानि गिरौ हरौ च यथायोग्यं योजनीयानि । कथंभूतं धरणीधरमित्यत उच्यते सुहसितेत्यादिना । सुहसिता अत्यन्तं विकसिता ये कमलाकराः पद्मिन्यस्तैरुपगूढं परिवृतम् । हरिपक्षे तु,सु शोभनं हसितं मन्दहासो यस्याः सा सुहसिता सा च सा कमला रमा च तस्याः करौ ताभ्यामुपगूढं आश्लिष्टम् । सुजनानां सुकृतिनां सुखायेति सुखार्थं,अनन्ता भोगाः स्रगादयः,ते च शय्याः पर्यङ्कास्ते च भोगशय्याः अनन्ता अपरिमिता अविनाशिनो वा भोगशय्या यस्य तम् । हिमवत्प्रदेशस्य भूस्वर्गत्वादिति भावः । हरौ तु,सुजनसुखार्थमनन्तभोगः शेषशरीरं शय्या यस्य तम् । सज्जनसुखार्थं हि भगवाननन्तभोगशय्यो भवति । तच्चोक्तं ‘माधवश्चतुरो मासान् सर्वभूतहिताय वै । स्वापं यास्यति शेषाङ्गे लक्ष्म्या सह जगत्पतिः’ इति । विकसितानि यानि सुमनांसि पुष्पाणि तेषां घटा समूहः । घट सङ्घात इति धातोः । संसर्गो वा येषां ते विकसितसुमनोघटास्तादृशा अगा वृक्षा यस्मिंस्तम् । ‘घटा घटनगोष्ठीभघटनासु प्रयुज्यत’ इति विश्वः । हरौ तु,विकसिताः सन्तुष्टा ये सुमनसो देवास्तेषां घटा समूहः । तां गच्छतीत्यन्तर्यामितया विशतीति तम् । यद्वा विकसितसुमनसां सन्तुष्टदेवानां या घटा गोष्ठी तां गच्छतीति तथोक्तस्तम् । उच्चं उन्नतमुत्तमं वा । हरौ तु,उच्चं सर्वोत्तमम् । मरकतरत्नमयानि यानि स्थलानि तैः अग्रया श्रेष्ठा शोभा कान्तिर्यस्य तम् । हरौ तु,मरकतरत्नमयस्थलवदग्रया शोभा यस्य तमस्मरदित्यन्वयः । पुष्पिताग्रावृत्तम् । ‘अयुजि नयुगरेफतो यकारो युजि तु नजौ जरगाश्च पुष्पिताग्रा’ इति लक्षणात् ।। ५६ ।।",
  "6057": "पादोपान्तेति ।। स्वानन्दतीर्थस्तदा,पादाः प्रत्यन्तपर्व-तास्तेषामुपान्ते समीपे नमन्तो नमस्कारं कुर्वन्तो ये महामुनिगणा महामुनिसमूहा यस्मिंस्तम् । हरिपक्षे तु,पादोपान्तनमन्तः श्रीहरिचरणसमीपे नमस्कारं कुर्वन्तो महामुनिगणा यस्य तम् । हेम्ना स्वशिखरगतस्वर्णेन प्रदीप्तं प्रदीपितमम्बरमाकाशो येन तम् । हरौ तु,हेमवत् स्वर्णवत् प्रदीप्तमम्बरं यस्य तम् । पीताम्बरधरमित्यर्थः । श्रीमन्ति कान्तिमन्ति यानि रत्नानि तेषां कलापः समूहो यस्मिंस्तम् । ‘कलापो बर्हभूषयोः सङ्गतो भूषणे काञ्च््यां’ इति हेमचन्द्रः । हरौ तु,श्रीमन्ति रत्नानि येषु ते श्रीमद्रत्नास्तादृशाः कलापा भूषणानि यस्य तम् । हाटकैः सुवर्णैः । ‘सुवर्णं हेम हाटकं’ इत्यमरः । अग्रयकटका उन्नतनितम्बास्तैर्विभ्राजितं शोभितम् । हरौ तु,हाटकैः सौवर्णैः अग्रयाणि यानि कटकानि हस्तवलयानि तैर्विभ्राजितम् । ‘भूभृन्नितम्बवलयचक्रेषु कटकोऽस्त्रियाम्’ इत्यमरः । शोभनानि वनानि सुवनानि तेषां मालाः पङ्क्तयस्ताभिरुल्लसितुं शीलमस्येति तम् । ‘माला तु पङ्क्तौ पुष्पादिदामनि’ इति हेमचन्द्रः । हरौ तु,सुवनमाला शोभनवनमाला तयोल्लसितुं शीलमस्येति तम् । सुन्दरं रमणीयम् । हरौ तु,सुललितम् । शोभनमानन्दो यस्याः सा स्वानन्दा । स्वानन्दहेतुरित्यर्थः । तादृशी आकृतिस्स्वरूपं यस्य तम् । हरौ तु,स्वानन्दो निर्दोषस्वरूपभूतानन्दः स एवाकृतिर्देहो यस्य तम् । धरणीं धरतीति धरणीधरः तं हिमवन्तं दृष्ट्वा,मुररिपुं श्रीहरिमस्मरत् । स्मृ आध्याने लङ् । अत्र शार्दूलविक्रीडितवृत्तम् ।। ५७ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां षष्ठः सर्गः ।।",
  "7001": "अथेति ।। अथ हिमवल्लङ्घनानन्तरम् । स सकलज्ञः सर्वज्ञः श्रीमध्वाचार्यो हिमवतः सम्बन्धि हैमवतं तस्मिन् । अन्यत्तटं तटान्तरं तस्मिन्हिमवत उत्तरपार्श्व इति यावत् । बदरीणां बदरीवृक्षाणां यानि षण्डानि समूहास्तैर्विशेषमण्डितो विशेषेणालङ्कृतस्तम् । ‘षण्डं पद्मादिसङ्घाते’ इति विश्वः । श्रियो रमायाश्शोभाया वा आश्रयमाधारं विश्रुतं प्रसिद्धं परमाश्रमं उत्तमाश्रमं ददर्श । उत्तरबदरिकाश्रमं ददर्शेति भावः । अस्मिन्सर्गे प्रायः सुन्दरीवृत्तम् । ‘अयुजोर्यदि सा लगौ लगौ समयौ स्थौ रलगाश्च सुन्दरी’ति तल्लक्षणम् ।। १ ।।",
  "7002": "हिमेति ।। स श्रीमध्वाचार्यः । हिमञ्च वर्षं वृष्टिस्तच्च रविप्रभा च,ताः सहन्त इति तथोक्ताः । वृक्षास्तु हिमादिनिवारकाभावात्तादृशाः । विप्रास्तु तपसि स्थित्वा धैर्येण तादृशा इति भावः । पृथूनि महान्ति यानि सत्राणि वनानि यज्ञाश्च तेषु प्रथिताः प्रसिद्धाः । ‘सत्रमाच्छादने यज्ञे सदा दाने वनेऽपि च’ इत्यमरः । द्विजाश्रयाः पक्षिणां ब्राह्मणानां च आश्रयाः । ‘दन्तविप्राण्डजा द्विजा’ इत्यमरः । विष्णुपदं आकाशं हरिचरणं च स्पृशन्तीति विष्णुपदस्पृशः । ‘वियद्विष्णुपदं’ इत्यमरः । उभये,उभयविधा विचित्रा याः शाखा वृक्षाङ्गानि वेदविभागाश्च,ता एषां सन्तीति विचित्रशाखिनो नानाविधवृक्षा मुनयश्च । ‘शाखा वेदविभागे च पादपाङ्गेऽन्तिकेऽपि च’ । यत्र बदरिकाश्रमेऽलसन् अशोभन्त तं ददर्शेति पूर्वेणान्वयः ।। २ ।।",
  "7003": "पुनः कथंभूतमाश्रममित्यत आह श्रवणेति ।। स श्रीमध्वाचार्यः । श्रवणानां श्रोत्राणाममृतायमानो यो गिरां वाचां गणः समूहो येषां तैः । मुनिपक्षे तु,श्रवणामृतगिरः,भगवद्गुणप्रतिपादकवचनानि,तासां गणो येषां तैः । शुकस्तन्नामकपक्षिविशेषः,शुकाचार्यश्च । सः मुख्यः प्रधानो येषां तैः । शुभा ये पक्षाः पतत्राणि शुभपक्षः,शुभसिद्धान्तश्च,एषां सन्तीति तादृशैर्द्विजैः,पक्षिभिर्ब्राह्मणैश्च वृतम् । कमलञ्च तदिष्टतममतिप्रियञ्चेति कमलेष्टतमं तस्मिन् स्थिरमन्तरं मानसं येषां तैः । कमलाया रमाया इष्टतमः प्रियतमः श्रीहरिस्तस्मिन् स्थिरमन्तरं मानसं येषां तैः । मेचकाः श्यामला न भवन्तीत्यमेचकास्तैरतिशुभ्रैरित्यर्थः । निर्मलैश्च,त्रिकरणशुद्धैरिति यावत् । ‘कालः श्यामल-मेचका’ इत्यमरः । परमैरुत्तमैर्हंसैर्हंसाख्यपक्षिभिः,सन्यासिभिश्च वृतमाश्रमं ददर्शेति पूर्वेणान्वयः ।। ३ ।।",
  "7004": "पुनः कथंभूतमित्यत आह—सुमन इति ।। स श्रीमध्वा-चार्यः । सुमनसां पुष्पाणां निकरः समूहस्तेन पूरितम् । वैकुण्ठोऽप्येवं,शोभनं मनो येषां मुनीनां ते सुमनसस्तेषां निकरस्तेन पूरितमिति वा । वैकुण्ठपक्षे तु,सुमनोनिकरेण देवसमूहेन पूरितम् । स्वमनोऽभीष्टं ‘आत्मीयज्ञानिधनवाची स्वशब्दः’ । अत्र स्वशब्दे-नात्मीया उच्यन्ते । ते च स्वतन्त्रत्वात्स्वशब्दवाच्यभगवत्सम्बन्धिनः । तथा च स्वेषां स्वतन्त्रभगवत्सम्बन्धिनां सतां यन्मनः तस्य यदभीष्टं भगवद्दर्शनादिलक्षणं तद्ददातीति तथोक्तस्तम् । वैकुण्ठोऽप्येवं स्वमनोभीष्टदम् । अल्पैर्दुर्बलैर्ज्ञानभक्त्यादिबलवर्जितैरित्यर्थः । तैर्दुर्गमो गन्तुमशक्यस्तम् । वैकुण्ठोऽप्येतादृशः । न विद्यते परस्परं मत्सरोऽन्योन्यं मत्सरो यासां ता अपरस्परमत्सरास्तादृशाः प्रजा जना यस्मिंस्तम् । वैकुण्ठोऽप्यपरस्परमत्सरप्रजः । वैकुण्ठमिव वैकुण्ठलोकवदच्युतालयोऽच्युतावासभूतस्तमाश्रमं ददर्शेति पूर्ववत् ।। ४ ।।",
  "7005": "तमिति ।। गुणानां सारो विवेकः तं विदन्ति जानन्तीति तथोक्ताः । गुणानां सारासारविवेकज्ञा इत्यर्थः । ऋषय आश्रमं प्रविशन्तं द्वेऽधिके यस्याः सा द्व्यधिका सा च सा त्रिंशच्च द्व्यधिकत्रिंशदुदारलक्षणान्युत्तमलक्षणानि यस्य तम् । तमिमं श्रीमध्वाचार्यमवलोक्य कुतूहलात् कुतुकादिति वक्ष्यमाणरीत्याऽचिन्तयन् । चिति स्मृत्यां लङ् ।। ५ ।।",
  "7006": "कनकेति ।। कनकमयो योऽतुलतालोऽसदृशतालवृक्षः तस्य सन्निभः समानः । वृत्तपुष्टस्थूलदेह इति भावः । कमलवदक्षिणी यस्य सः । विगतं मलं कलङ्को यस्मात्सः विमलस्तादृशो य इन्दुस्तद्वत्सन्मुखं यस्य । तथा गजानां राजा गजराजस्तस्य गतिरिव गतिर्यस्य सः । महान्तौ भुजौ बाहू यस्य सः । प्रतियातीति प्रतियान् व्यासं प्रति गच्छन्नित्यर्थः । पूर्वो न भवतीत्यपूर्वः स चासौ पूरुषश्च । इतः पूर्वमस्माभिरदृष्टः पुरुष इत्यर्थः । अयं कः?।। ६ ।।",
  "7007": "अतीति ।। निशाकरोऽतिशान्तं वपुर्यस्य तादृशः । दिवाकरः सूर्य एकान्तेन नियमेन खरः तीक्ष्णः इत्यस्माद्धेतोर्गुणैरर्णव इव गुणार्णवा आकृतिस्स्वरूपं यस्य तस्यास्य पुरुषस्योपमानं निदर्शनं भुवनेषु न लभ्यते ।। ७ ।।",
  "7008": "परमेति ।। गतः श्रमो यस्य सः श्रमरहित इत्यर्थः । धीरा स्थिरा धीर्यस्य सोऽयम् । परमाश्रम उत्तमाश्रमो यत्याश्रम इति यावत् । स एषामस्तीति तेषां यतीनामित्यर्थः । चिह्नानि बिभर्ति ननु । मानुषस्य भावः स्वभावो यस्य तादृशो\nविग्रहो देहो यस्य तादृशोऽपि । नो मुनीनामस्माकं विपुलं विस्मयं आश्चर्यं\nआतनोति वर्धयति ।। ८ ।।",
  "7009": "चतुरेति ।। श्रुतिनाथस्य श्रीवेदव्यासस्य दिदृक्षा दर्शनेच्छा तया । व्रतिनो यतेः रूपं वेषो यस्य सः,आव्रजन् चतुरः सर्वलक्षणचतुरः चतुराननो ब्रह्मा स्वयं वा । पवनो वा मुख्यवायुर्वा । अन्यथा तयोरन्यतरो न चेन्निखिलानि यान्यग्रय-लक्ष्माण्युत्तमलक्षणान्यस्य सन्तीति तादृशो न स्यात् खलु ।। ९ ।।",
  "7010": "अवलोकितेति ।। कुतूहलेनाकुलैः पूर्णैरत्यन्तकुतूहलोपेतै-रित्यर्थः । तैर्मुनिभिरित्युक्तप्रकारेण सञ्चिन्त्य विचार्य । अवलोकितानि लक्षणान्यङ्गसम्पदो यस्य सः । विरिञ्चिपवनयोरन्यतरज्ञापकत्वेन ज्ञातलक्षण इत्यर्थः । अविलम्बा भक्त्यतिशयेन क्षिप्रा गतिर्गमनं यस्य स श्रीमध्वाचार्यः । आरात् समीपे,दूरे वा । सुरपादपः कल्पवृक्ष-स्तद्वदुत्तमं तरुं न्यशामयत् ददर्श । ‘शमोऽदर्शन’ इति मित्वाभावाद्दीर्घः ।। १० ।।",
  "7011": "कीदृशं तरुमित्यतस्तद्विशेषणान्याह मसृणेत्यादि श्लोक-त्रयेण ।। श्रीमध्वाचार्यः,मसृणाऽतिस्निग्धा त्वग्यस्य सः । ‘मसृणोऽकठिने स्निग्धे’ इति हेमचन्द्रः । शेषोऽपि मृदुलत्वक् । उन्नतमुच्छ्रितमुत्तमञ्च ततं छत्राकारेण व्याप्य स्थितं बहुफणाभोगेन व्याप्य स्थितञ्च । बहवो याः शाखास्ता एव फणास्तेषु सूनानि प्रसूनान्येव रत्नानि यस्मिंस्तम् । अन्यत्र,बहवो याः शाखाः वेदशाखास्तदात्मकत्वात्,विस्तृतत्वाद्वृक्ष-शाखासदृशा वा,ये फणास्तेषु यानि सूनरत्नान्युच्छूनरत्नानि यस्य तम् । ‘सूनं वाच्यवदुच्छूने सूनं प्रसवपुष्पयोः’ इति विश्वः ।। तरुमीशस्य श्रीवेदव्यासस्य निषेवणाय सेवनायान्तिके समीपे स्थितं भगवन्तं पूज्यमनन्तं वा शेषमिव । ‘वा विकल्पोपमानयोः’ इत्यमरः । न्यशामयदिति पूर्वेणान्वयः ।। ११ ।।",
  "7012": "अतिचित्रेति ।। अतिचित्राणि अत्याश्चर्याणि यानि विचित्रपत्राणि नानावर्णोपेतपत्राणि तान्यस्य सन्तीति तम् । गरुडोऽपि,अतिचित्रे वेदात्मकत्वेनात्याश्चर्ये ये विचित्रपत्रे नानावर्णपक्षौ तेऽस्य स्त इति तम् । बहवो वर्णा यस्य तम् । गरुडोऽपि बहुवर्णः । ‘आजानुतः स्वर्णवर्ण आनाभेर्हारगौरभाः । माणिक्यशोण आकण्ठादाकेशाद्धरितप्रभः । नीलकेशो लसन्माल्यः’ इत्युक्तेः पञ्चवर्ण इति भावः । हरेः सूर्यस्य ये गावः किरणास्तेषां निवारकम् । अनल्पछायमिति भावः । गरुडोऽपि हरेरिन्द्रस्य गौर्वज्रं तस्य निवारकः । ‘अर्कमर्कटमण्डूकविष्णुवासववायवः । तुरगः सिंहशीतांशुयमाश्च हरयो दश’ इति हलः । ‘दृक्दृष्टिदीधितिस्वर्णवज्रवाग्बाणवारिषु । भूमौ पशौ च गोशब्दः’ इति च । मुनीन् नन्दयति स्वच्छायादिना सन्तोषयतीति मुनिनन्दनस्तम् । गरुडोऽपि कश्यपमुनेर्नन्दनः । इन्दिरापतेः श्रीवेदव्यासस्याधिकेष्टमत्यन्तप्रियम् । गरुडोऽप्येतादृशः । तरुं,पततां पक्षिणामधिपं स्वामिनं गरुडमिव न्यशामयदिति पूर्वेणान्वयः ।। १२ ।।",
  "7013": "अमृतेति ।। श्रीमध्वाचार्योऽमृतात्मान्यमृतमयानि यानि महाफलानि तानि प्रददातीति तम् । तत्फलास्वादनस्य जरामरणनाशकत्वात् अमृतात्मेत्युक्तम् । वेदोऽप्यमृतं मोक्ष आत्मा स्वरूपं यस्य तत् अमृतात्म तदेव यन्महाफलं तत्प्रददातीति तादृशः । वेदार्थविचारपूर्वकं भगवत्स्वरूपज्ञानेन मोक्षो भवतीत्यतो ह्येवमुक्तम् । हरिभक्तिवर्जितैः हरिभक्तिरहितैः आप्तुमशक्यो दुरवापः तम् । बदरिकाश्रम-स्याप्यवैष्णवाप्राप्यत्वात्तरुरपि तादृश इति भावः । वेदोऽप्यवैष्णवदुरवापः । ‘अवैष्णवस्य वेदेऽपि ह्यधिकारो न विद्यते’ इति वचनात् । श्रितानि शाखास्ववलम्बमानानि साधुपुराण-भारतान्युत्तमपुराणभारतपुस्तकानि यस्मिंस्तम् । मुनिभिः श्रीहर्यर्चनादिसमये तच्छाखा-निक्षिप्तसच्छास्त्रपुस्तकजातमिति भावः । निगमोऽपि श्रितानि स्वैरुपजीव्यप्रमाणत्वे-नाश्रितानि साधुपुराणभारतानि यस्य तादृशः,वेदार्थत्वात्तेषामित्यर्थः । उरवो बहवो याः शाखास्ता अस्य सन्तीति तम् । वेदोऽपि ऐतरेयम् कौषीतकबाष्कलशाकलपैङ्गिकाठका-द्युरुशाखावान् । तरुं मूर्तं मूर्तिमन्तं निगममिव वेदमिव न्यशामयदित्यन्वयः ।। १३ ।।",
  "7014": "अथेति ।। अथ अनन्ता पूर्णा धीर्यस्य स पूर्णप्रज्ञाचार्यः तस्य वृक्षस्य सुविशालेऽतिविस्तारे विमले मनोहरे वेदिकाया अन्तरे मध्ये तापसोत्तमान् मुनिवरान् दिवि स्वर्गे देवान् इव अवलोकितवान् दृष्टवान् ।। १४ ।।",
  "7015": "अपीति ।। श्रीमध्वाचार्यः गता संख्या येभ्यस्तान् । बहूनिति यावत् । प्तया जटया सहिताः सप्तास्तेषां भावस्तया । ‘ऋषीणां प्ता जटा सटा’ इति हलः । जटासहितत्वेन विराजिताञ्छोभमानान् । गुणा एषां सन्तीति गुणिनो ज्ञानभक्त्यादिगुणसंयुक्तानित्यर्थः । गुणोज्खितान् सत्वादिगुणरहितान् । अथवा गुणः सूत्रमेषामस्तीति तान् । ब्रह्मचर्यादिवानप्रस्थान्तानिति यावत् । गुणोज्खितान् सूत्ररहितान् यतीनिति यावत् । गतो भोगः स्रक्चन्दनादिभोगो येभ्यस्तान् । सदा पवनो वायुरशनमन्नं येषां तान् अत एव मन्युः क्रोधः स च मदश्च तावादी येषां तैर्वर्जितान् जितषड्वर्गानित्यर्थः । मुनीनवलोकितवानिति पूर्वेणान्वयः । पवनाशनशब्दस्सर्पवाचकः । ‘पन्नगः पवनाशनः’ इत्युक्तेः । भोगशब्दः सर्पशरीरवाचकः । ‘भोगः सुखेस्व्यदिभृतावहेश्च फणकाययोः’ इत्यमरोक्तेतश्च । तथा च पवनाशनानां गतभोगत्वं विरुद्धमित्यतो विरोधालङ्कारः ।। १५ ।।",
  "7016": "मुनीति ।। परिपूर्णा प्रमतिर्यस्य स श्रीमध्वाचार्यः इह वेदिकायां मुनीनां मण्डलस्य समूहस्य मध्ये वर्तितुं शीलमस्येति तं त्रीणि च तानि जगन्ति च तेषां यन्मण्डलं प्रदेशस्तस्य मण्डनवत् अलङ्कारवत् आचरतीति तं सत्यवतीसुतं हरिं श्रीवेदव्यासं समैक्षत ददर्श ।। १६ ।।",
  "7017": "निजेति ।। असौ श्रीमध्वाचार्यः अतिनिर्मले निजहृत्कमले आत्मीयहृत्पद्मे साधु सम्यग् यथा भवति तथा सततं निशामयन्नपि पश्यन्नपि तं\nश्रीवेदव्यासं पुनः पुनर्दर्शनेन नवं नूतनमवलोक्य विस्मितः सन्,इति वक्ष्यमाणप्रकारेण अचिन्तयत् ।। १७ ।।",
  "7018": "अगणय्येति ।। सत्यवती,विधिना ब्रह्मणा अनुसृतं अवताराय प्रार्थितं यं श्रीवेदव्यासं अत्र भुवि पराशरात् सुषुवे प्रासूत । किलेत्यपरमार्थे । श्रीवेदव्यासस्य वस्तुतो जन्मरहितत्वात् । स एषः सत्यवतीसुतोऽगणय्या अगण्या ये गुणाः तैः अर्णव इवार्णवः । न विद्यते मलं दोषो यस्य सोऽमलः केवलं साक्षान्नारायणः । हि इति प्रसिद्धिद्योतकः ।। १८ ।।",
  "7019": "धवल इति ।। धवले निर्मलेऽस्य श्रीव्यासस्य मन एव पयोनिधिः क्षीरसागरः तस्मिन् । सत्सु सज्जनेषु योऽनुक्रोशः कृपा स एव गिरीन्द्रो मन्दरगिरिस्तेन लोलिते मथिते सति । दैत्यरिपोः श्रीवेदव्यासस्य दयिता प्रिया त्रय्येव त्रयीमयी वेदत्रयात्मिका सुन्दरी स्त्री प्रकटीभवति स्म । स्म अतीते । प्रकटीबभूवेत्यर्थः । पयोनिधौ मन्दरे मथिते सति तस्मात् यथा भगवद्दयिता रमा प्रादुर्बभूव तद्वत्सज्जन-कृपोन्मथितादस्य मनसस्त्रयी प्रादुर्बभूवेति भावः ।। १९ ।।",
  "7020": "इत इति ।। इत एवास्मात् श्रीवेदव्यासादेव महाभारतमेव पारिजातः तेन सहितः समहाभारतपारिजातकः तस्मिन् । गौराः श्वेता गावः किरणा यस्य स गौरगुश्चन्द्रः । पुराणान्येव गौरगुस्तस्मिन् । ‘स्त्रियाः पुंवदिति’ पुंवद्भावे ‘गोस्त्रियो-रुपसर्जनस्ये’ति ह्रस्वः । जातवति सति उत्पन्ने सति प्रवरमुत्तमं स्वयं साक्षात् सूत्राणां ब्रह्मसूत्राणां गणः समूहः स एव अमृतमिव व्यजायत जज्ञे । पारिजातसहिते चन्द्रे जातवति सति पयोनिधेरमृतं यथा जातं एवं पुराणोत्पत्यनन्तरमस्माद्भगवतो ब्रह्मसूत्रमपि जातमिति भावः ।। २० ।।",
  "7021": "निरवग्रहेति ।। चारु मनोहरा गीः वचनं यस्य स एष श्रीवेदव्यासः । पाण्डुसुता आदयो यस्य स चासौ सज्जनश्च तस्मिन्निरवग्रहमकुण्ठितं पूर्णमित्यर्थः । अनुग्रहं विदधत् कुर्वन् सन्,संविदां ज्ञानानां,संविदाश्रयपुरुषाणां संविद्विषयाणाञ्च बहुत्वात्संविदामिति बहुवचनम् । अवनाय रक्षणायावनौ भुवि सुचिराय चचार ।। २१ ।।",
  "7022": "अधुनेति ।। अधुना इदानीं आश्रमं आवसन् भगवान् श्रीव्यासः । ‘उपान्वध्याङ्वस’ इति कर्मसञ्ज्ञा । अस्मिन्नाश्रमे वसन्नित्यर्थः । भगवान्,कलेः कालस्तस्य वृत्तये प्रवृत्तये । जनानां या दृग्दृष्टिस्तस्या विषयो गोचरस्तस्य भावः तत्त्वम् । क्षणदानुवृत्तये रात्रिप्रवृत्तये सवितेव रविः इव अत्यजत् परित्यक्तवान् । अयं भावः—सुरेषु मुनिषु च भुवि चरत्सु कलियुगधर्मा न प्रवर्तेरन्नित्यधुना व्यासोऽयं जनदृग्वि-षयत्वं मुक्त्वा तस्मिन्नाश्रमे वसति,रात्रिप्रवर्तनार्थं सूर्योऽस्तं यथा गच्छेत्तद्वदिति ।। २२ ।।",
  "7023": "तदिति ।। दलितं विकसितं यदिन्दीवरं तद्वत्सुन्दरा द्युतिः कान्तिर्यस्य तत् । परमं उत्तमं यदजिनं कृष्णाजिनं तदात्मकं यद्योगपीठं योगासनं तद्गच्छतीति तादृशम् । मम चेतश्च नयने च तान्यभिनन्दयतीति तादृशमस्य श्रीवेदव्यासस्य तदिदं वपुर्दृश्यते ।। २३ ।।",
  "7024": "अगणय्येति ।। इदं दृश्यमानं वपुः गणितुमशक्या अगणय्यास्तादृशा गुणा येषां तैः । परिपूर्णाः प्रत्येकं पूर्णाः येऽगणिता असङ्ख्याता आत्मसद्गुणा आत्मनो निर्दुष्टगुणास्तैः सुपूरितम् । अस्तं निरस्तं समस्तदूषणं समस्तदोषा यस्मात्तादृशम् । केवलं साक्षात् चिता ज्ञानेन सहितः सचित्,स चासौ आनन्दश्च तदात्मकं सचिदानन्दमयं दृश्यत इति पूर्वेणान्वयः ।। २४ ।।",
  "7025": "कमलेति ।। कमला श्रीः,कमलासनो ब्रह्मा,अनिलो मुख्यवायुः तैः । विहगेन्द्रो गरुडः,अहीन्द्रः शेषः,शिवश्च,इन्द्रश्च ते पूर्वे येषां तैश्शिरसा धारितं अस्य भगवतः पदे पद्मे इव तयोः रजश्शिरसा मुहुर्वहामि । ‘वर्तमानसामीप्ये वर्तमानवद्वे’ति भविष्यदर्थे लट् । हन्तेति हर्षे । ‘हन्त हर्षेऽनुकम्पायां वाक्यारम्भ विषादयो’रित्यमरः ।। २५ ।।",
  "7026": "प्रणमामीति ।। ध्वजश्च वज्रञ्चाङ्कुशश्च पद्मञ्च,तेषां यानि चिह्नानि तान्यस्य सन्तीति तादृशम् । स्वयं स्वत एवारुणं लोहितं लोहिततलमिति यावत् । निजानां स्वभक्तानां यानि मनांसि तेषां सम्बन्धी निजमानसः । स चासौ रागो विषयाकाङ्क्षा तस्य पीडनं मर्दनं तस्मान्निराकरणादिति यावत् । अरुणीभूतमिव लोहितं जातमिव । भगवच्चरणारविन्दं पश्यतां हि मानसो रागो निवर्तते । ‘रसोऽप्यस्य परं दृष्ट्वा निवर्तते’ इति भगवद्वचनात् । स्वत एवारुणस्य निजमानसरागपीडनादरुणीभूतत्वमुत्प्रेक्ष्यते । लाक्षागैरिकाद्याक्रमणेन पादारुणभावस्य दृष्टत्वात् । विभोः श्रीवेदव्यासस्य पदद्वयं चरणयुग्मं प्रणमामि नमस्कुर्याम् ।। २६ ।।",
  "7027": "नन्विति ।। केवलं मुख्यतो विष्णोः पदं विष्णुपदमिति योगसिद्धमिति भावः । वैष्णवं विष्णुसम्बन्धि पदं चरणं श्रितवन्त आश्रिताः । रविस्तु रूढिमात्रेण विष्णुपदाभिहिताकाशमाश्रित इति भावः । आत्मरोचिषा स्वतेजसोभयस्यापि द्विविधस्यापि तमसो नाशकाः अन्धकारस्य अज्ञानस्य च नाशका इति भावः । रविस्तु बाह्यमेव निराकुर्यान्नान्तरमिति भावः । अस्य वेदव्यासस्य नखरा नखा नवमुद्यन्तं रविं विजयन्ते अतिशेरते ननु ।। २७ ।।",
  "7028": "सुकुमारेति ।। कविवर्यैः कविश्रेष्ठैः । तले पादतलेंऽगुल्य-स्तलाङ्गुल्यः । सुकुमारा अतिकोमला या तलाङ्गुल्यस्ता अनयोः सन्तीति तयोः । निगूढौ गुल्फौ ग्रन्थी ययोस्तयोः । ‘तद्ग्रन्थी घुटिके गुल्फौ’ इत्यमरः । पदयोश्चरणयोः,इतरेतर-मन्योन्यं विना उपमानं दृष्टान्तो न लभ्यते । अहो आश्चर्यम् । दक्षिणपादस्य सव्यपादो दृष्टान्तस्तस्य च दक्षिणपाद इति भावः ।। २८ ।।",
  "7029": "उचितामिति ।। क्रमादुचितां गुरुतां दधत् । गुल्फादूर्ध्वं जानुपर्यन्तं क्रमेण यावदुचितं तावत् स्थूलत्वं दधदित्यर्थः । शुचि निर्दोषम् । तेजोऽस्या-स्तीति तेजस्वि । सुवृत्तं सम्यग्वर्तुलमुत्तमं अदस्तद्विभोः श्रीव्यासस्य जङ्घयोर्युगलं युग्मं भजतः पुरुषानत्र च मुक्तेः प्रागपि सरूपतां सारूप्यं भाजयति प्रापयति । श्रीव्यासजङ्घा-युगलस्य यथा शुचित्वं,क्रमेण गुरुत्वं,सुवृत्तत्वं,तेजस्वित्वमुत्तमत्वञ्च,तद्वदुपासका अपि क्रमेण शुचयो निर्दोषा,गुरवः स्वावराणामुपदेशकर्तारः सुवृत्ताः शोभनाचारास्तेजस्विन उत्तमा ज्ञानभक्त्यादिभिरुत्तमाश्च भवन्तीति भावः । अत्र च सरूपतां भाजयति किमु मुक्ताविति च अर्थः ।। २९ ।।",
  "7030": "अचलेति ।। वरा उत्तमा च सा कक्ष्या मध्यबन्धनं वरकक्ष्या । ‘कक्ष्या प्रकोष्ठे हर्म्यादेः काञ्च्यां मध्येभबन्धने’ इत्यमरः । मध्येभबन्धन इत्यस्य मध्यबन्धने,इभबन्धने चेत्यर्थः । तथा च वरकक्ष्या उत्तममध्यबन्धनभूता । न विद्यते चलश्चलनं यस्य तदचलं तादृशं यदासनमवस्थानं तदर्था योगपट्टिका अचलासनयोगपट्टिका । योगपट्टिकया मध्यबन्धने कृते सति स्थिरासनत्वं भवतीति भावः । सकृदेकदाऽऽप्तमपि प्राप्तमपीष्टदमभीष्टप्रदं हरिं श्रीवेदव्यासं परितः । ‘अभितः परितः’ इत्यादिना द्वितीया । वेदव्यासस्य समन्तादनिशं निरन्तरं स्फुरन्ती सती धन्यतमेति मे मतिः । पुंसां सकृद्भगवत्प्राप्त्या धन्यत्वमभीष्टप्राप्तिश्च भवति । योगपट्टिका त्वनिशमपि परितः स्फुरति अहो आश्चर्यम् । तस्माद्धन्यतमेति भावः ।। ३० ।।",
  "7031": "रुचिरेणेति ।। परमस्य उत्तमस्य श्रीव्यासस्योरुनितम्ब-स्योत्कृष्टकटिस्थलस्य सङ्गोऽस्यास्तीति तादृशेन । परमस्य ये ऊरुनितम्बास्तेषां सम्बन्धिनेति वा । ‘नितम्बः पश्चिमश्रोणिभागेऽद्रिकटके कटा’विति वैजयन्ती । रुचिरेण रमणीयेन । रुचीनां मयूखानां राजा रुचिराजः सूर्यस्तस्य या द्युतिः दीप्तिः तद्वत् चारु मनोहरं रोचिः कान्तिर्यस्य तादृशेन । ‘रुचिर्मयूखे शोभायां’ इति विश्वः । वरमुत्तमं यत् एणचर्म कृष्णमृगचर्म तेन । परमं यदाश्चर्यं तस्य भावस्तत्ता तया विराज्यते । राजृ दीप्तौ भावे लिट् । श्रीव्यासस्य बहिर्वासोभूतमेणचर्मातितरां विराजत इति भावः ।। ३१ ।।",
  "7032": "तन्विति ।। वारिणि जातं वारिजं पद्मं तन्नाभौ यस्य स श्रीव्यासः । तनुः सूक्ष्मो यो निम्नसुनाभिः गम्भीरशोभननाभिः तेन शोभिते । वलिभिस्त्रिरेखाभिर्भातीति वलिभम् । वलयस्त्रिरेखा अस्य सन्तीति वलिभमिति वा । ‘तुन्दिवलिवटेर्भ’ इति मत्वर्थे भः । तस्मिन् प्रतनावत्यल्पेऽतिसुन्दरे मृदावस्मिन् दृश्यमान उदरे जगदण्डस्य ब्रह्माण्डस्य मण्डलमादधे सम्यग्दधार । मृदुप्रतनूदरे ब्रह्माण्ड-धारणमतिचित्रमिति भावः ।। ३२ ।।",
  "7033": "हृदय इति ।। मुनिवंशे वसिष्ठवंशे शेखरः श्रेष्ठः श्रीव्यासः । कृतः सज्जनोदयः सज्जनसम्पत् येन तस्मिन् । सुविशाले विमले मनोहरे हृदये त्रयीमयं त्रिवेदमयमुत्तममुभयं द्विविधं ब्रह्मसुसूत्रं शोभनं ब्रह्मसूत्रं हृदयान्तर्वेदान्तसूत्रं बहिर्यज्ञोपवीतं च वहतीति भावः । उभयस्य त्रयीमयत्वं नाम- वेदान्तसूत्रस्य वेदार्थनिर्णायकत्वमितरस्य वेदाभिमानिभिः अभिमन्यमानत्वं वेदसिद्धत्वं वेति ।। ३३ ।।",
  "7034": "असम इति ।। विधिर्ब्रह्मा । निजताते स्वपितरि नारायणे । न विद्यते समो यस्य तस्मिन्नसमे समरहित इत्यर्थः । न विद्यतेऽधिको यस्मात्सोऽनधिकस्तस्मिन् । उत्तमरहित इत्यर्थः । सुसाधिते ‘नास्ति नारायणसमं न भूतं न भविष्यती’ति श्लोकेन पत्रालम्बनं कृत्वा श्लोकार्थे सम्यग्साधिते सति । अस्मै श्रीव्यासाय । रवीणां सूर्याणां राशेः समूहस्य दीधितय इव दीधितयः किरणा यस्य तादृशम् । त्रिजगतां जयस्य यो ध्वजः स इवाचरतीति त्रिजगज्जयध्वजम् । गलसङ्गः कण्ठसङ्गोऽस्यास्तीति गलसङ्गि भूषणं कण्ठभूषणं प्रददौ । ‘सहस्रार्थान् ऋषीनेष यौगपद्येन पृच्छतः । सहस्रोत्तरदानेन युगपत्पर्यतोषयदि’ति वचनात् श्रीव्यासस्य जगज्जयः प्रसिद्धः ।। ३४ ।।",
  "7035": "अरीति ।। अरिश्चक्रं वारिजः शङ्खस्तयोर्लक्षणे रेखा-रूपचिह्ने । ताभ्यामुल्लसती सुकुमारारुणपाणिपद्मे सुकोमलरक्तपाणिपद्मे ययोस्तयोरनयोः परिदृश्यमानयोः । पृथू स्थूलौ पीवरौ पुष्टौ यौ वृत्तहस्तौ वर्तुलबाहू तयोरुपमां दृष्टान्तं नैव लभामहे ।। ३५ ।।",
  "7036": "भजतामिति ।। ईशितुः श्रीव्यासस्य हस्ताग्रं वरा या तर्कमुद्रा ज्ञानमुद्रा तया भजतामबोधमज्ञानं द्यति खण्डयति । दो अवखण्डने लट् । जानुन्यधि अधिजानु । विभक्त्यर्थेऽव्ययीभावः । जानूपरीत्यर्थः । समर्पितं न्यस्तं परं वामहस्ताग्रं भूयो महद्भयं भूयोभयम् । संसारलक्षणं भयमित्यर्थः । तस्य भङ्गो नाशः,कृतः भूयोभयभङ्गो येन तादृशं,तच्च तन्मङ्गलं चेति तादृशम् । दक्षिणवामहस्तौ ज्ञानाभय-मुद्राङ्कितौ इति भावः ।। ३६ ।।",
  "7037": "सततमिति ।। स्वतः स्वस्मात्सततं गलता निर्गच्छता श्रुतीनां ऋगादिवेदानां त्रितयं तेन । निकामं सम्यगङ्कित इव चिह्नित इव । वरमुत्तमं यद्रेखात्रयं तदस्यास्तीति तादृशः । अत एव सुविडम्बितो मध्ये रेखात्रययुक्तत्वेन सम्यगनुकृतः कम्बुः शङ्खो येन तादृशः । गुरोः श्रीव्यासस्य गलः कण्ठः ईक्ष्यते द्रक्ष्यते ।। ३७ ।।",
  "7038": "सकलेति ।। देवशिखामणेः देवश्रेष्ठस्य श्रीव्यासस्य इदं वदनं स्वशोभया स्वकान्त्या । कलाभिः सहिताः सकलाः पूर्णा इत्यर्थः । तादृशा येऽस्तकलङ्ककालिमानोऽस्तो निरस्तः कलङ्ककालिमा शशलाञ्छनकार्ष्ण्यं येषां तादृशाः स्फुरन्तः शोभमाना इन्दवस्तेषां यः प्रकरः समूहस्तस्योरुविभ्रम उरुकान्तिस्तामधरीकुरुते निराकरोति । सम्पूर्णास्तकलङ्कचन्द्रप्रकरकान्तेरपि भगवद्वदनकान्तिरधिकेति भावः ।। ३८ ।।",
  "7039": "अरुणेति ।। अरुणोष्ठयो रक्तोष्ठयो रोचिः कान्तिर्यस्य तस्य । हसतो मन्दस्मितं कुर्वतोऽस्य श्रीव्यासस्य परमा उत्तमा श्रीः कान्तिर्यस्याः सा । सितदन्ताश्शुभ्रदन्तास्तेषां सन्ततिः पङ्क्तिः । अरुणाश्मा पद्मरागमणिस्तस्य यद्दलं तस्यान्तरे मध्य उल्लसन्ती या नवमुक्तावलिर्नूतनमौक्तिकमणिपङ्क्तिः तां लज्जयेत् । ओ लस्जी व्रीडायां लिङ् । हसतोऽस्यारुणोष्ठद्वयमध्यगता सितदन्तसन्ततिः पद्मरागदलमध्यगतमुक्तावलिमतिशेत इति भावः ।। ३९ ।।",
  "7040": "द्विजेति ।। श्रुतिभर्तुः श्रुतीनां वेदानां भर्तुः स्वामिनः वेदव्यासस्य इयं सरस्वती वाक् कुतूहलात् संभ्रमात् द्विजवृन्दकृतं द्विजानां ऋषीणां वृन्देन समूहेन कृतम् । स्त्रियान्तु संहतिर्वृन्दं’ इत्यमरः । उत्तमं अनुयोगान्धुसहस्रं अनुयोगाः प्रश्नाः ते एव अन्धवः कूपाः । ‘प्रश्नोऽनुयोगः पृच्छा च’ इत्यमरः । ‘पुंस्येवान्धुः प्रहिः कूपः’ इत्यमरः । तेषां सहस्रं एकपदे युगपदेव परिपूरयति सहस्रोत्तरदानेन पूर्णं करोति । यथा सरस्वती नदी ‘कूलंकषा निर्खरिणी रोधो वक्रा सरस्वती’ इत्यमरः । अभिवृद्धा सती द्विजवृन्दः विप्रक्षत्रियवैश्याः तत्कृतगंभीरसहस्रकूपान् युगपदेव पूरयति तथा वेदव्यासोऽपि सहस्रप्रश्नान् युगपदेव सहस्रोत्तरदानेन पूरयति । अहोयुगपदेव सहस्रोत्तरदानेन सहस्रऋषिमनःपूर्तिकरणं आश्चर्यमिति भावः । सहस्रार्थान् ऋषीन् एषः यौगपद्येन पृच्छतः । सहस्रोत्तरदानेन युगपत् पर्यतोषयत् इति प्रमेयसिद्धम् ।। ४० ।।",
  "7042": "उपेति ।। अमुष्य श्रीव्यासस्य कर्णस्य समीप उपकर्णम् । ‘अव्ययं विभक्ती’त्यादिना समीपार्थेऽव्ययीभावः । भगवता स्वकर्णारोपणेन भासिताऽलङ्कृता तुलसी लालिता श्रीव्यासेन स्वकर्णारोपणेनैवादृता सती । हे नाथ स्वामिन् जलजं पद्ममाद्यं येषां तानि पुष्पाणि मत्सरात् मात्सर्यात् मम पदं स्थानं कर्णप्रदेशं न हरेयुः इत्यलं सम्यङ्मन्त्रयतीव उपकर्णमेवं गुप्तभाषणं करोतीव वर्तते । मत्रि गुप्तभाषणे । भगवता स्वकर्णे धृता तुलसी मन्त्रयतीव इति उत्प्रेक्षा ।। ४२ ।।",
  "7043": "विभवेति ।। भुवनप्रभोः जगत्प्रभोः श्रीव्यासस्यानयोर्भ्रुवोः दभ्रविभ्रमात्स्वल्पविलासादपि भवो रुद्रः,अम्भोजभवः चतुर्मुखः,तावात्मानौ स्वामिनौ,ताभ्यां सहितानि सभवाम्भोजभवात्मानि तेषाम् । भुवनानां जगताम् । विभव ऐश्वर्यं,अभिभवः संहारः,उद्भव उत्पत्तिः,त आदयो यस्य नियमनादेस्तादृशम् । ‘बहुब्रीहौ कः । भवेत् ।। ४३ ।।",
  "7044": "त्रिजगदिति ।। त्रिजगतां तिलक इव त्रिजगत्तिलकः श्रीव्यासः तस्य अलिकान्तरे ललाटमध्ये । ‘ललाटमलिकं गोधिः’ इत्यमरः । परभागो वर्णान्तरसंयोगेन लभ्य उत्कर्षस्तम् । ‘परभागो गुणोत्कर्ष’ इति हलः । आप्तवान् नीलभगवल्ललाटे रक्तद्रव्येण कृत इत्यर्थः । अयं तिलकः हरिनील इन्द्रनीलो यो गिरीन्द्रो गिरिश्रेष्ठस्तस्य मस्तके शिखरे स्फुटाश्शोभमाना ये शोणोपलाः पद्मरागमणयस्तेषां पङ्क्तेस्सन्निभः सदृशः । ‘पाषाणप्रस्तरग्रावोपलाश्मानः शिला दृषत्’ इत्यमरः । तथा विराजत इति भावः । अत्रोपमालङ्कारः ।। ४४ ।।",
  "7045": "नवमिति ।। वरा उत्तमा या विद्युत्तस्या वलयो मण्डलं यस्य तं नवं नूतनं नीलमिति भावः । अम्बुधरं मेघं विडम्बयदनुकुर्वज्जटानां यन्मण्डलं तदेव मण्डनं अलङ्कारः तेन सहितं,गुरोः श्रीव्यासस्य वपुः देहमवलोक्य कृतार्थतां कृतकृत्यतां अगाम् । इण् गतौ लुङ् ।। ४५ ।।",
  "7046": "नेति ।। रमा,अस्य श्रीव्यासस्य पदस्य या अङ्गुली कनिष्ठाङ्गुली तस्यां लसञ्छोभमानो यो नखस्तस्य धूर्व्यापारस्तस्यां राजन्तः शोभमाना येऽनन्तसद्गुणास्ताननारतं निरन्तरं गणयन्त्यपि न गणयेत् साकल्येन गणयितुं असमर्था । गण सङ्ख्यान इति धातुः । भगवद्गुणानां भगवदभिन्नत्वात् भगवन्नखव्यापारस्यापि अगणितानन्तगुणत्वं युक्तम् । तस्मात् परोयो मतिमान्विवेकी पुमान् अस्य गुणान् को वदेत्?साकल्येन ब्रूयात्?। न कोऽपि इति भावः ।। ४६ ।।",
  "7047": "नेति ।। यस्मादेवं रमाप्यस्यागणितानन्तगुणत्वं दृष्ट्वा कुतूहलिनी तस्मात् सद्गुरोः श्रीव्यासस्य एनां तनुमवलोक्य निर्गतं कुतूहलमाश्चर्यं यथा भवति तथा निष्कुतूहलं,गृहमितिबुद्धिः गृहबुद्धिः तया,नव च तानि आवरणानि च,अबग्नीरनभोऽहंकृन्महत्तत्त्वगुणत्रयाख्यानि नवावरणानि तैः सहितं तादृशं यदण्डं ब्रह्माण्डं तद्द्रष्टुं शीलमस्येति सनवावरणाण्डदर्शी तस्य मम । कुतूहलमस्यास्तीति कुतूहली तस्य भावः तत्ता । कुतूहलयुक्ततेत्यर्थः । कुतूहलमाश्चर्यं न । अथवा निष्कुतूहलं गृहबुद्ध्या स- नवावरणाण्डदर्शिनो मम सद्गुरोः सतां गुरोः व्यासस्य एनां तनुमवलोक्य,कुतूहलित्वाभावो न कुतूहलिता । नैकधेत्यादिवन्न समासत्वादेकं पदम् । सैव कुतूहलमिति वा योजना । तथा च भगवत्तनोः सर्वेषां मनोनयनवाचां कुतूहलविषयत्वात् तां दृष्ट्वा कुतूहलिताभाव एव कुतूहलम् । मम त्वेनां तनुं दृष्ट्वा कुतूहलं जायत इत्येतन्न कुतूहलमिति भावः ।। ४७ ।।",
  "7048": "इतीति ।। इति पूर्वोक्तप्रकारेण चिन्तयता बाह्मगतां आश्रमबाह्यप्रदेशगतां पदवीं मार्गं अतीयुषा अतीत्य गच्छता महती धीर्यस्य तेन श्रीमध्वा-चार्येण मनश्च नयने च तैः पुरा आश्रमप्रवेशात्पूर्वमेव गतः प्राप्तः स वेदराट् श्रीवेदव्यासः ततः प्रवेशानन्तरं वपुषा देहेनापि आपे प्राप्तः । वपुषोऽप्यतिसामीप्यमभूदिति भावः ।। ४८ ।।",
  "7049": "गुर्विति ।। गुरुः महान्यो भक्तिभरो भक्त्यतिशयः तेन आनता प्रवणाऽऽकृतिर्यस्य तादृशः । अत एव क्षणं क्षणकालं आमुकुलीकृते,आनन्दाश्रुणा ईषन्मुकुलीकृते ईक्षणे लोचने यस्य तादृशः स श्रीमध्वाचार्योऽञ्जलिबन्धं करपुटबन्धं अञ्जसा विरचय्य कृत्वा केवलं गुरुमात्मनो मुख्यगुरुमभ्यवन्दत अस्तौत् । ‘वदि अभिवादन-स्तुत्योः’ । प्रणामस्तु वक्ष्यते ।। ४९ ।।",
  "7050": "विनयेति ।। विनय एव आभरणं अलङ्कारः तेन भूषितोऽलङ्कृतः । स्फुटं सम्यगष्टौ यान्यङ्गान्यवयवास्तैर्विशिष्टं युक्तं चेष्टितं व्यापारो यस्य तादृशः । उरसा शिरसा दृष्ट्या मनसा वचसा तथा । पद्भ्यां कराभ्यां जानुभ्यां प्रणामोष्टाङ्ग ईरितः’ इत्युक्ताष्टाङ्गचेष्टायुक्त इत्यर्थः । भाग्यवान् भगवान् स श्रीमध्वाचार्योऽतिशयेन भगवान् भगवत्तमः तस्य । षड्गुणवतामुत्तमस्येत्यर्थः । पादपङ्कजे पादपद्मे प्रणनाम ।। ५० ।।",
  "7051": "स इति ।। पराशरात्मजः श्रीव्यासः अशेषसद्गुणैः प्रेष्ठं अतिप्रियं तं श्रीमध्वाचार्यं प्रणतं नमस्कुर्वन्तं निरीक्ष्य वल्गुना कोमलेन आशु पतितुं शीलमस्यास्तीति तेन शीघ्रं प्रसार्यमाणेनेत्यर्थः । करयोर्युगलेन उदस्थापयत् उत्थापयामास ।। ५१ ।।",
  "7052": "अमितेति ।। प्रणयः स्नेह एव अमृतं तेन पूर्णं मानसं मनो यस्य सः । अत एव स्मितं मन्दहासोपेतं वक्त्रं यस्य सः । परिफुल्ले लोचने चक्षुषी यस्य स श्रुतीश्वरः श्रीवेदव्यासः तं अमितप्रमतिं द्रुतं यथा भवति तथा परिगृह्य परिरेभे आलिलिङ्गे । रेभृ शब्दे लिट् ।। ५२ ।।",
  "7053": "यमजेति ।। यद्यूर्जितः प्रभूतः । यमस्य जामिः स्वसा यमुना तस्या उदकस्य वाहः उदवाहः प्रवाहः । ‘जामिः स्वसृकुलस्त्रियोः’ इत्यमरः । जम्बूनद्याः सम्बन्धि जाम्बूनदं तच्च तद्वारि च संव्रजेत् प्राप्नुयात् । तर्हि नीला भाः कान्तिर्यस्य स श्रीव्यासः । कनकवद्द्युतिर्यस्य स चासौ मध्वश्च तस्य सङ्गोऽस्यास्तीति तादृशः स व्यासः । तेन यमुनाजलसङ्गतजाम्बूनदवारिणोपमीयेत । अभूतोपमेयम् ।। ५३ ।।",
  "7054": "यदीति ।। द्विजवर्यौ वसिष्ठमध्यगेहाख्यद्विजश्रेष्ठौ तयोरन्वयौ वंशौ तयोर्जातौ द्विजवर्यान्वयजाविमौ हरी विष्णुवायू यदि राजविभूषणैः कटकमुकुटादिभिर्युतौ युक्तौ । स्यातामिति शेषः । तर्हि पुरा नृपयोः यदुकुर्वोः गोत्रे वंशौ,तयोर्भवत इति नृपगोत्रभुवौ तयोः कृष्णभीमाभिधयोर्मिथः परस्परमुपगूढयोः आलिङ्गितयोः आत्मनोः स्वरूपयोः स्फुटं सम्यक् तुल्यौ सदृशौ स्यातामिति सम्बन्धः ।। ५४ ।।",
  "7055": "इदमिति ।। धन्यः कृतार्थ एषः । यत् लालनं सम्भावनाम-लभिष्ट लेभे । समग्रं सम्पूर्णमिदं लालनं शुकोऽपि जगतां पितुर्जनकात् पितुः स्वपितुः व्यासान्नाप न प्राप्तवानिति तापसैर्मुनिभिरतिकौतूहलमत्याश्चर्यमापि प्राप्तम् ।। ५५ ।।",
  "7056": "अमुष्येति ।। तदा गुरोः श्रीव्यासस्याभिप्रायविदो विदग्धाश्चतुरास्ते,आश्चर्यं प्राप्ता अमुष्य श्रीव्यासस्य शिष्याः । विनयेन प्रश्रयेण तस्मै श्रीमध्वाचार्याय अनुरूपं श्रीव्याससम्भावनानुरूपमासनं पीठं मुकुन्ददासा भगवत्पार्ष-दाश्चतुर्मुखायेव ददुः । अत्रोपेन्द्रवज्रावृत्तम् । ‘उपेन्द्रवज्रा जतजागगौ चे’त्युक्तेः ।। ५६ ।।",
  "7057": "आस्यतामिति ।। सत्या वाक् यस्य तस्मिन् । सत्यवत्याः सुते,आस्यतामित्युदीर्योपविष्टे सति । मन्दहासयुक्ताश्च तेऽवलोकाश्च दर्शनानि तैस्तान् मुनीन्द्रान्नन्दयन् स श्रीमध्वाचार्य इहोपाविशत् ।। ५७ ।।",
  "7058": "अवेति ।। मुनिगणा वरिष्ठतः श्रेष्ठतः श्रीवेदव्यासात् तं अवगम्य श्रीमुख्यप्राणावतारं ज्ञात्वा । विधिविदः सन्तोऽस्य विधिवत्सम्यङ्माननां व्यधुः चक्रुः । कवीन्द्रयोरनयोः श्रुतीनां श्रोत्राणां सुखं याभ्यस्ताः सत्कथा अपि निशम्य परमां मुदं ययुः ।। ५८ ।।",
  "7059": "सदिति ।। सतां सज्जनानां सम्यग्ज्ञानाय । सतां ज्ञानोप-देशार्थमित्यर्थः । पृथ्वीं प्राप्तौ वेदव्यासानन्दतीर्थावित्यभिधाने नामनी ययोस्तौ । आनन्दश्च विज्ञानञ्च ते मूर्तिश्शरीरं ययोस्तौ विष्णुवायू देवौ,तत्राश्रमे तावत्साकल्येन जाज्वल्येते स्म अतितरामशोभेताम् । शालिनीवृत्तम् । तल्लक्षणं तु ‘मस्तौ गौ चेच्छालिनी वेदलोकै’रिति ।। ५९ ।।\n।। इति श्रीमद्वेदाङ्गमुनिविरचित श्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां सप्तमः सर्गः ।।",
  "8002": "सुविशेष इति ।। शोभना ये विशेषा गोप्यतत्त्वविशेषास्तेषां शेषः,सोऽस्यास्तीति सुविशेषशेषवत्तादृशं यदशेषवर्णितं साकल्येन वर्णितप्रमेयं तस्य प्रतिबोद्धुः,गुरु मानसं यस्य तस्य श्रीपूर्णपज्ञस्य,सत्पतेः श्रीव्यासस्य शिष्यता,उचिता ननु । अस्य श्रीव्यासस्य गुरुतापि श्रीमध्वगुरुताप्युचिता इति सा उपसत्तिः शिष्यभावेन गुरुनिकटप्राप्तिः अमरैरमान्यत अपूज्यत । अयं भावः । यद्यपि ब्रह्मादीनां सर्वेषामपि भगवानेव परतत्त्वं वर्णयति तथापि ब्रह्मवाय्वोर्यथा वर्णयति न तथा रुद्रादीनां किन्तु कांश्चन रहस्यविशेषानवशेषयित्वैव वर्णयति । तेषां योग्यतायास्तथात्वात् । तस्माद्रुद्रादीनां तत्त्वकथनावसरे भगवता ये शोभनतत्त्वविशेषा अवशेषिताः,तानेव ब्रह्मवाय्वोर्वर्णयतीति स्थितिः । ततश्चायं मध्वोऽपि वायुत्वाच्छोभनविशेषयुक्तस्याशेषवर्णितस्य प्रतिबोद्धा । तस्मादेवंभूतस्यास्य व्यासशिष्यता,व्यासस्यैतदगुरुता चोचितेति सा गुरूपसत्तिर-मरैरमान्यत । ‘मान पूजायां कर्मणि लङ्’ ।। २ ।।",
  "8003": "पुर इति ।। एष कृष्णः श्रीवेदव्यासः । निजमात्मीयञ्च तद्धाम च । स्वावासस्थानभूतमित्यर्थः । आयतं विस्तीर्णं भगवन्मनः श्रीमध्वमनः पुरः पूर्वमेव ‘स्यात्पुरः पुरतोऽग्रतः’ इत्यमरः । परमार्था यथार्था सङ्ख्या ज्ञानं तया पूरितं पूर्णमपि । पुरा कृष्णो वसुदेवसुतः सन्निजधाम स्वमन्दिरं द्वारकापुरमित्यर्थः । परमार्थ-सङ्ख्ययेव,मागधभौमादीन् विजित्यापहृतयोत्तमधनस्य कोट्यादिसङ्ख्ययेव पुनरपूरयत् । पूर्वमेव सम्पूर्णज्ञानस्यापि पुनरपि ज्ञानमुपदिदेशेति भावः । तत्,भगवन्मनो द्वारकापुरञ्च परमार्थसङ्ख्यां जगृह इति यत्,तदद्भुतम् । परिपूर्णमपि पुनरानीय निहितं जगृहे स्वान्तर्गतं चक्र इत्येतदाश्चर्यमिति भावः ।। ३ ।।",
  "8004": "इतिहासेति ।। अनन्तं हृद्यस्य स पूर्णप्रज्ञः । अनन्ततः श्रीव्यासादगणिता ये आगमा वेदास्तेषामावलेः समूहस्य । इतिहासो महाभारतं,सुन्दर-पुराणानि शोभनपुराणानि,सूत्रं ब्रह्मसूत्रं,सत्प्रियं यत्पञ्चरात्रं,तेषां निजभावेन स्वाभाविकाभिप्रायेण संयुतं परमार्थमप्युत्तमार्थमप्यचिरात् शीघ्रमृणोत् ।। ४ ।।",
  "8005": "ऋज्विति ।। शेषः शयनं पर्यङ्को यस्य स श्रीव्यासः । अनन्तजन्मसु अतीतानन्तजन्मसु स्वकृतो य उर्वनुग्रहो महानुग्रहः स एव बलं तस्मात् । तदपि उपदिष्टं सकलमपि श्रूयमाणं सर्वमपि स्वयमात्मना परिजानतः स्वप्रतिभाबलेन सम्यग्जानतः सतोऽमुष्य ऋजुपुङ्गवस्य ऋजुश्चासौ पुङ्गवो रुद्रादिभ्यः श्रेष्ठश्च तस्य श्रीमध्वस्य तां धियं पुनरलं सम्यग्विशिशेष विशेषयामास । ‘शिष् अतिशये लिट्’ । ऋजुपुङ्गवस्येत्यत्र,ऋजूनां पुङ्गव इति न षष्ठीतत्पुरुषः ऋजूनां सर्वेषामपि समत्वेन एकस्मादेकस्योत्तम-त्वाभावात् । किन्तूक्तरीत्या कर्मधारय एव । अथवा ऋजुशब्दस्य सज्जनवाचित्वमभ्युपेत्य तत्पुरुषो वा । वायुर्हि सर्वाधिकार्युत्तमः ।। ५ ।।",
  "8006": "अथेति ।। बादरायणस्य सहाय एव सम्पत्तया युतो युक्तः । अमितं पूर्णमान्तरं यस्य स श्रीपूर्णप्रज्ञः । आश्रमान्तरेऽन्याश्रमे लसितं विराजितं नो नकार आदिर्यस्य तन्नादि तादृशं यद्रायणपदं तेनोदितमभिहितम् । नारायणाभिहितमिति यावत् । अन्यद्वपुर्वपुरन्तरं भगवद्रूपान्तरमपीत्यर्थः । प्रणन्तुं नमस्कर्तुं प्रययौ । आश्रमान्त-रस्थं नारायणाख्यं भगवद्रूपं प्रणन्तुं श्रीवेदव्यासेन सह प्रययाविति भावः ।। ६ ।।",
  "8007": "तमिति ।। प्रभूता धीर्यस्य स पूर्णप्रज्ञः । आश्रमवरे आश्रमोत्तमे । वरमुत्तमं यद्वल्कलं तेनाकलिता सम्बद्धा मौञ्जिमेखला मौञ्जीमयी रशना यस्य तं ‘वल्कं वल्कलमस्त्रियामि’त्यमरः । विलसन्विराजमानो जटावलयो जटामण्डलं यस्य तमादिपूरुषं तं नारायणं,धूमवर्जितं धूमरहितं ज्वलन्तं ज्वलनमिवाग्निमिवापश्यत् ।। ७ ।।",
  "8008": "पुनरपि कथंभूतमित्यपेक्षायामाह अतीत्यादिना ।। सन्ततं निरन्तरं जेतुमशक्यानि दुर्जयानि अत्यन्तं दुर्जयान्यतिदुर्जयानि यानीन्द्रियाणि तेषां यो जयः स आदिर्यस्य तादृशं रूपमस्यास्तीति तेन । इन्द्रियजयाद्यात्मकेनेत्यर्थः । तपसा वने वसन्तमिव ब्रह्मचर्यादितपक्लेशमनुभवतीत्यज्ञप्रतीतिरेवेति वसन्तमिवेत्युक्तम् । तर्हि वस्तुतः कथंभूतोऽयमित्यपेक्षयामाह ।। निजरूपेत्यादिना । अनारतं निरन्तरं निजं नित्यं ‘निजमात्मीयनित्ययो’रिति वैजयन्ती । तादृशं यद्रूपभूतं स्वरूपभूतं,तथा निर्गताऽपेक्षा विषयापेक्षा यस्मात्तन्निरपेक्षं,तादृशं यन्निर्गतं मलं परिमितत्त्वादिदोषो यस्मात्तन्निर्मलं,तादृशञ्च यत्प्रचुरं परिपूर्णमात्मसौख्यं स्वरूपभूतसुखं,तस्मिन् रतमपि तं श्रीनारायणं अपश्यदिति सम्बन्धः ।। ८ ।।",
  "8009": "नयनेति ।। भूरितरं परिपूर्णं मानसं मनो यस्य स श्रीपूर्णप्रज्ञः । परिफुल्लतया विकसिततया विलसितेन शोभमानेन अत एव नलिनस्य पद्मस्य या प्रभा कान्तिः तां मुष्णात्यपहरतीति तेन नयनद्वयेन । अधर्मेण दुर्लभं प्राप्तुमशक्य । धर्मजं यमसूनुं तं श्रीनारायणमवेक्ष्य मनसा विस्मयादाश्चर्यादिति वक्ष्यमाण-रीत्याऽस्मरत् ।। ९ ।।",
  "8010": "जगतामिति ।। केवलं कमलयैव श्रियैव समं सः उल्लसत् यः श्रीनारायणः,चतुर्मुखः प्रमुखः प्रधानो येषां तैर्युतं युक्तं,जगतां लोकानां,चतुर्दशावयवा यस्य तच्चतुर्दशतयं चतुर्दशभुवनाश्रयजगत्,द्विसप्तकमित्यर्थः । ‘सङ्ख्याया अवयवे तयप्’ इति तयप् । प्रलयं विनाशमानिनाय प्रापयामास । परम उत्तमः पुराण-पूरुषोऽनादिपूरुषः स सर्वसंहारकर्ता एष हि पुरोवर्ती यमसूनुतयावतीर्णो हि ।। १० ।।",
  "8011": "न केवलं संहर्ता किन्तु स्रष्टापीत्याह । त्रिगुणेति ।। भगवान् षड्गुणसम्पन्नोऽसौ पुराणपूरुषः । त्रयो ये गुणाः सत्वादयस्त आकृतयो रूपाणि यस्यास्तादृशी या प्रकृतिः प्रधानं तस्या इति ततः । महत् महत्तत्वाभिमानिनं ब्रह्माणं,ततस्त्रिविधां वैकारिकतैजसतामसभेदेन त्रिविधामहङ्कृतिमहङ्कारतत्त्वाभिमानिनं रुद्रञ्च,अतस्त्रिविधाहङ्कारादमर्त्या देवास्ते च खानीन्द्रियाणि च भूतानां पृथिव्यादीनां पञ्चकमप्यसृजत् । तत्रायं विभागः । वैकारिकादहङ्काराद्दशेन्द्रियाभिमानिदेवान्,तैजसा-हङ्काराद्दशेन्द्रियाणि,तामसाहङ्काराच्छब्दादितत्तद्गुणैः सहाकाशादिपञ्चभूतान्यसृजदिति । इतो मिलितेभ्यस्तत्त्वेभ्योऽण्डमण्डलं ब्रह्माण्डं,इहास्मिन्ब्रह्माण्डे जगन्ति च द्विसप्तकलोकाल्लो-किनश्चासृजत् ।। ११ ।।",
  "8012": "विधीति ।। एष भगवान् । विधिवायुवीन्द्रशिवकौशिकाः,ब्रह्म वायु गरुड रुद्र पुरन्दरा ईशकाः स्वामिनो येषाममरादीनां ते तथोक्तास्तान् । ‘स्वार्थे कः’ । भगवत एव सर्वस्वामित्वादीषत्स्वामिन इत्यर्थे वा । अमरा देवा अमरानुगा देवभृत्या गन्धर्वा,नरा मनुष्या,असुराश्चादयो येषां तान् । सततं प्रवाहरूपेणाखण्डितं यथा भवति तथा लीलया सृजति,प्रपालयति,हन्ति च । तत्रोत्तमजीवान् स्वगतिं मोक्षं प्रयापयति प्रापयति । चशब्दादसुरान् तमश्च प्रापयति । नित्यसंसारिणश्चात्रैव वर्तयति । एतत्सर्वञ्च लीलयैव न तु क्लेशेनेति भावेन लीलयेत्युक्तम् ।। १२ ।।",
  "8013": "अगणय्येति ।। अगणय्या गणयितुमशक्या ये सद्गुणा उत्तमगुणास्तेषां गणः समूहो यस्य तादृशः । विगतं दूषणं दोषो यस्मात्तादृशः निर्दोष इत्यर्थः । अनुपचारतो मुख्यतः स्वयमात्मना स्वसामर्थेनैवेत्यर्थः,स्ववशः स्वाधीनोऽखिलः समस्तलोको यस्य तादृशोऽपि । स्मृतिः स्मरणं कीर्तनं भगवन्नामकीर्तनं प्रणतिर्न-मस्कारस्ताभिः स्वावताररूपगुणस्मरणादिभिरित्यर्थः । स्वजनस्य भक्तजनस्य विमुक्तये मोक्षार्थमनेकानि बहूनि रूपाणि वासुदेवादिरूपाणि यस्य तस्य भावस्तत्ता तां याति । न त्वेकेनैव रूपेण सर्वकार्याणां कर्तुमक्षमत्वादित्यर्थः ।। १३ ।।",
  "8014": "चतुराननायेति ।। असौ प्रभुः श्रीनारायणः । पुरा अनिमिषेश्वरो मत्स्येश्वरः सन्हयस्य मुखमिव मुखं यस्य तेन वपुषोद्धतं प्रवृद्धं श्रुतिमुषं श्रुतीनामपहर्तारं,चतुर्मुखाद्वेदाञ्चोरयित्वा हृतवन्तमित्यर्थः पुरातनं सद्रिपुं सतां रिपुं हयग्रीवासुरं विनिहत्य,चत्वार्याननानि यस्य तस्मै ब्रह्मणे चतुरश्चतुःसङ्ख्याकानागमान्वेदान् प्रददौ हि । इतःपरं ‘परमात्मने’ इत्येतच्छ्लोकपर्यन्तं श्लोकानामर्थद्वयं योजनीयम् । प्रभुरसौ अनिमिषेश्वरो देवानामीश्वरो नारायणः ‘सुरमत्स्यावनिमिषौ’ इत्यमरः,हयमुखेन वपुषा हयग्रीवरूपेणावतीर्णः सन् श्रुतिमुषमुद्धतं पुरातनं सद्रिपुं निहत्य चतुराननाय चतुरो\nवेदान् ददौ ।। १४ ।।",
  "8015": "अमरेति ।। वरश्चासावाहवश्चेति वराहव उत्तमयुद्धः तं पुष्णातीति तेन । स्वरूपकथनमेतत् । अर्थान्तरघटनार्थं च । आप्ताञ्छरणागतान् रक्षितुं शीलमस्येति तेनामुना नारायणेन । ऊर्मयस्तरङ्गा अस्याः सन्तीत्यूर्मिमती तादृशी सृतिर्व्याप्तिर्यस्य स चासौ सिन्धुश्च तस्मिन् क्षीरसागरे । कच्छपः कूर्मस्तस्य भावस्तया ‘कूर्मे कमठकच्छपौ’ इत्यमरः । अमरा देवाः,इन्द्रवैरिणोऽसुराः,तेषां ये भुजास्त एव दण्डास्तेषां मण्डलानि समूहास्तैः । प्रतिकर्ष आकर्षणं,तेन पुष्करे जले पतन्यो धरो मन्दरपर्वतस्त-स्योद्धृतिरुद्धरणं ‘पुष्करं करिहस्ताग्रे वाद्यभाण्डमुखे जले । व्योमि्न खड्गफले पद्मे तीर्थौषधिविशेषयोरि’त्यमरः । विदधे अकारि । अर्थान्तरं तु ऊर्मयो गर्भीभावजन्म- वृद्धि परिणामक्षयविनाशाख्यषडूर्मयोऽस्यां सन्तीत्यूर्मिमती तादृशी या सृतिः संसारः स एव सिन्धुः समुद्रस्तस्य कच्छस्तीरं तस्य मोक्षस्येति यावत्,पातीति पः पालकस्तस्य भावस्तया ‘तीरं कुलं तटं कच्छ’ इति हलः । आप्तरक्षिणा शरणागतानां मोक्षदानेन रक्षिणाऽमुना श्रीनारायणेन वराहस्य वपुः स्वरूपं यस्य तेन सता,अमरेन्द्राणां देवश्रेष्ठानां वैरी हिरण्याक्षस्तस्य यानि भुजदण्डमण्डलानि दोर्दण्डसमूहास्तैः प्रतिकर्षेण विकर्षणेन पुष्करे पतन्ती जले पतन्ती या धरा भूमिस्तस्या उद्धृतिरुद्धारः ‘धरः कूर्माधिपे गिरौ धराभूमि-जरायुषि’ इति च हेमचन्द्रः,विदधे । हिरण्याक्षस्य सहस्रबाहुत्वं भारते प्रसिद्धम् ।। १५ ।।",
  "8016": "नरसिंह इति ।। एष श्रीनारायणः । नरश्चासौ सिंहश्च नृसिंहरूपःसन्निष्टजनानां भक्तजनानां भीतेर्भञ्जनो नाशकः सन् सरसः सवीर्यः सन् ‘ृङ्गारादौ विषे वीर्ये गुणे रागे द्रवे रस’ इत्यमरः । प्रतिघोदये कोपोदये सति ‘रोषः प्रतिघ उच्यते’ इति हलः । नखरचक्रस्य नखरसमूहस्य तेजसा सामर्थ्येन ‘पटलं पेटलं चक्रं’ इति हलः । स्फुरन्ती तनुर्यस्य तं शोभमानदेहम् । पृथु महत्सत्वं बलं यस्य तं,दारुणं क्रूरं,स्वरिपुं हिरण्यकशिपुं क्षणेन विददार । अर्थान्तरं तु नरेषु सिंहः श्रेष्ठः पुरुषोत्तमः । इष्टजनभीतिभञ्जनः श्रीनारायणो दारुणं क्रूरं स्वरिपुं स्वः स्वकीयो गजेन्द्रस्तस्य रिपुं,स्फुरत्तनुं,पृथुर्महान्यः सत्वः प्राणिविशेषस्तं नक्रमित्यर्थः । ‘द्रव्यासु व्यवसायेषु सत्वमस्त्री तु जन्तुषु’ इत्यमरः । प्रतिघोदयेन स्वरिपुरयमिति कोपोदयेन निमित्तेन सरसो हृदादाकृष्येति यावत् । खरं क्रूरं यच्चक्रं सुदर्शनं तस्य तेजसा विददार ।। १६ ।।",
  "8017": "अपीति ।। अयं श्रीनारायणो ललितं मनोहरं यद्बाल्यं तदस्यास्तीति तादृशो वामनोऽपि सन् वामनाख्यावतारोऽपि सन् प्रतिभाबलेन बुद्धिबलेन कृतमुत्पादितं दैत्यकौतुकं दैत्यानां विस्मयो येन तादृशः । उपधेस्त्रिपदच्छलादधःकृत- स्त्रैलोक्याधिपत्याद्विमोच्य पाताले स्थापितो बलीन्द्रशात्रवो बल्याख्येन्द्रशत्रुर्येन तथा सन् ‘द्वेष्टा वैरी च शात्रवः’ इति हलः,स्वजनाय स्वभक्तजनायेन्द्राय केवलं मुख्यं परमुत्तमं पदं त्रैलोक्याधिपत्याख्यमिन्द्रपदमदात् । अर्थान्तरं तु अयं श्रीनारायणः वामनो बालरूपः सन् जिनस्य पुत्रमुत्पन्नं दूरे निक्षिप्य स्वयं तदाकारस्वरूपग्रहणेन तत्पुत्रभावं प्रदर्श्येति भावः । ललितं श्लाघ्यं यद्बाल्यं तदस्यास्तीति तादृशः सन्प्रतिभाबलेन बुद्धिबलेन कृतं दैत्यकौतुकं जिनादिदैत्यविस्मयो येन तादृशः सन् उपधेर्व्याजात् ‘विश्वमसत्,क्षणिकं,विज्ञानं,शून्यं अभावं’ इत्याद्युक्त्या तान्मोहयित्वेति भावः । अधःकृता निरये निपातिता बलीन्द्रशात्रवाः,बलमेषामस्तीति बलिनस्तादृशा इन्द्रशात्रवो जिनादयो येन तथा सन् स्वजनाय स्वभक्तजनाय केवलं परं पदमदात् । विश्वमसत्क्षणिकमज्ञानमित्यादिशब्दानां स्वाभिमतार्थ-मुक्त्वा सर्वस्य स्वाधीनत्वबुद्धिं,स्वस्य सर्वस्मादुत्तमत्वबुद्धिञ्चोत्पाद्य देवानां मोक्ष-\nमदादिति भावः ।। १७ ।।",
  "8018": "कथयन्तीति ।। ज्ञानिनोऽमुं श्रीनारायणं मुहुर्मुहुस्त्रिः सप्तकृत्व इति यावत् । परशौ कुठारे भासमाना या गावस्तेजांसि ताभिर्हतानि संहृतानि मर्त्यदेवतमांसि क्षत्रियाख्यान्धकारा येन तादृशं जगतां हितम् । गुरुर्महती शक्तिर्यस्य तादृशो यस्तापसवरो मुनिवरो भृगुस्तस्यान्वयो वंशस्तस्मिन्नुद्भवोऽवतारो यस्य तं श्रीपर-शुरामम् । कथमिव,मुहुर्मुहुः परा उत्तमा शुभाः शोभना असमाना असदृशा गावो वाचश्च,ताभिर्हतं निहतं मर्त्यदेवतमः मर्त्याश्च देवाश्च तेषां तमोऽज्ञानं येन तम् । अत एव जगतां हितम् । गुरुः महर्षीणां गुरुः,स चासौ शक्तिः शक्तिनामा च असौ तापसवरो मुनिवरश्च,तस्यान्वये वंशे उद्भवोऽवतारो यस्य तं अपरमन्यं हरिमिव वेदव्यासमिव । पुनः कथमिव,पर,शुभ,असमान,गोभिस्तेजोभिर्हतं मर्त्यदेवतमः मर्त्यदेवान्धकारो येन तम् । अत एवान्धकारनिरसनाज्जगतां हितम् । गुरुर्महती शक्तिर्यस्य तादृशो यस्तापसवरः काश्यपस्त-स्यान्वय उद्भवो यस्य तमपरं हरिमिव सूर्यमिव कथयन्ति ।। १८ ।।",
  "8019": "करुणेति ।। वसुभिः सहिताः सवसवस्तादृशा ये देवास्तेषां मोदं सन्तोषं ददातीति तादृशः । करुणाकरो भगवान् श्रीनारायणः,पुरा भुवि,हिमाः शीता न भवतीत्यहिमा उष्णाः कराः किरणा यस्य सूर्यस्यान्वये वंशे ‘हिमं तुषारे शीते चे’ति हेमचन्द्रः,अभवत् । यस्य सूर्यवंशावतीर्णस्य हरेः,अग्रयाः सम्पदो यासु ता दिशो जितवान्वैरिणो हन्तीति वैरिहा दशरथो जनकः पिता बभूव । अर्थान्तरं तु करुणाकरः स भगवान्नारायणो वसुदेवस्य मोदं सन्तोषं ददातीति तादृशः । पुरा भुवि हिमकरान्वये चन्द्रवंशेऽभवत् । यस्य श्रीकृष्णस्य दश दिशो जितवान्वैरिहा शत्रुहा रथः,अग्रयसम्पदः श्रेष्ठैश्वर्यस्य जनक उत्पादको बभूव । एतच्च ‘न केशवरथे कश्चित् स्थितो याति पराभवं’ इति वचनात् सिद्धम् ।। १९ ।।",
  "8020": "भुजगेति ।। भुवनेश्वरप्रियः श्रीनारायणप्रियो भुजगेश्वरोऽपि शेषोऽपि भुवि समजनि लक्ष्मणनाम्ना जज्ञे । अथ तदनन्तरमरिश्चक्रं,दरः शङ्खः,तयोर्जन्मोत्पत्तिः,चक्रशङ्खाभिमानिनोः कामतत्पुत्रयोर्भरतशत्रुघ्नत्वेन जन्माभूत् । इहैतेषां मध्येऽमुष्य लक्ष्मणस्याग्रजं ज्येष्ठम् । कान्त्या मुखकान्त्या विजित इन्दुर्येन तं अत एव रमणीयं तं भगवन्तं दाशरथिं राम इति नाम यस्य तं रामनामकमाहुः । अर्थान्तरन्तु भुवनेश्वरप्रियो भुजगेश्वरोऽपि भुवि बलभद्रत्वेन समजनि । अथ हरिशेषयोरवतारा-नन्तरमरीणां शत्रूणां दरस्य भयस्य जन्मोत्पत्तिः ‘दरः स्याद्भयशङ्खयोः’ इति हेमचन्द्रः,अभूत् । कान्तिविजितेन्दुं कान्त्या शरीरकान्त्या विजित इन्दुर्येन स तथा तं,शुभ्राङ्गमिति यावत् । रमणीयं दर्शनीयममुष्य श्रीकृष्णस्याग्रजं तं बलभद्रमिह रामनामकं बलरामनामकमाहुः ।। २० ।।",
  "8021": "जनकेनेति ।। अथ विरहं पुत्रवियोगं सोढुं शील-मस्यास्तीति सहिष्णुः स न भवतीत्यसहिष्णुः तेन जनकेन पित्रा दशरथेन मुहुरीक्षितो दृष्टः प्रभुः स रामः दुष्टजनतो राक्षसजनाच्चकितेन भीतेन,तप अस्यास्तीति तपस्वी तेन विश्वामित्रेण वनमनीयत नीतः । ततः श्रीरामः,आसुरीमसुरवंशजां निशि चरतीति तां राक्षसीं ताटकां जघान । अर्थान्तरे तु विरहासहिष्णुना जनकेन पित्रा वसुदेवेन मुहुरीक्षितः प्रभुः श्रीकृष्णः दुष्टजनतो दुर्जनात्कंसाच्चकितेन भीतेन तपस्विना भगवद्ध्यानवता वसुदेवेन वनं नन्दगोपावासभूतं बृहद्वनं प्रति अनीयत । ततः स श्रीकृष्णः आसुरीमसुरस्वभावां निशिचरीं पूतनां जघान ।। २१ ।।",
  "8022": "मुनीति ।। अथ अमरादिसद्गणो देवादिसज्जनसमूहः । मुनेर्विश्वामित्रस्य सप्ततंतौ यज्ञे कृतं वैरबन्धनं वैरानुसन्धानं येन तं ‘सप्ततन्तुर्मखोऽध्वर’ इति हलः,मुनियज्ञविरोधिनमिति यावत् । कटवः क्रूरा ये केशास्तेऽस्य सन्तीति तादृशं,यदरिष्टपदमरिष्टास्पदीभूतं मुख्यदुर्जनमतिदुर्जनमित्यर्थः । उद्यतो योद्धुं सन्नद्धो यः सुबाहुस्तं राक्षसमाहवे युद्धे क्षपयन्तं नाशयन्तं श्रीराममभ्यनन्दत् । अर्थान्तरे तु अथामरादिसद्गणः प्तया जटया सहितः सप्तः स चासौ तन्तुः सन्ततिश्च सप्ततन्तुः मुनीनां यस्सप्ततन्तुस्तस्मिन् कृतं वैरबन्धनं येन तं ‘चेरुश्च ते बालवधे सदोद्यता’ इत्याद्युक्तरीत्या बालघातिनमित्यर्थः । केशी च अरिष्टश्च केश्यारिष्टौ केश्यरिष्टविति पदे नामनी ययोस्तौ मुख्यौ यस्य कंसपरिवारभूतदुर्जनस्य स तादृशः स चासौ दुर्जनश्च,कटुः क्रूरो यः केश्यरिष्टपद-मुख्यदुर्जनस्तं क्षपयन्तं नाशयन्तम् । आहवे युद्धे उद्यतौ सुबाहू शोभनहस्तौ यस्य तं श्रीकृष्णमभ्यनन्दत् ।। २२ ।।",
  "8023": "स इति ।। सकलं समस्तं यद्गोकुलं वेदसमूहस्तत्प्रियं यस्य । यद्वा सकलं गोकुलं वेदसमूहो येषां विश्वामित्रादिमुनीनां ते सकलगोकुलास्तेषां प्रियः एष श्रीरामः । गुणा भक्त्यादिगुणाः ते च स्वरा उदात्तादिस्वराश्च गुणस्वराः विकस्वरा-श्शोभमाना गुणस्वरा येषां,तादृशा द्विजा ब्राह्मणा यस्मिन् तस्मिन् स्फुरिते विराजमाने सवने विश्वामित्रयज्ञे चरन् विघ्नविघाताय तत्र तत्र सञ्चरन् सुन्दरीः रमणीयाः श्रोत्रप्रिया इति यावत् । इतः यज्ञनिष्पत्या प्राप्तः,कामोऽभीष्टो यस्य तादृशो यस्तापसो विश्वामित्रस्तस्य सार्द्रा स्नेहार्द्रा या धीस्तया कृता गिरो वचनानि । ‘त्वत्प्रसादादस्मद्यज्ञनिष्पत्तिरभूत्,विदेहेषु च जानकीस्वयंवरो घोष्यते तत्र याम’ इत्यादि विश्वामित्रवचनानीत्यर्थः । प्रतिलाल-यन्मानयन् सन्नरमत रेमे । अर्थान्तरे तु सकलगोकुलप्रियः समस्तगोसमूहप्रियः । अथवा गोकुलं नन्दादिगोपावासस्थानं तस्य प्रियः । इतः प्राप्तः कामतापः स्मरनिमित्तसन्तापो याभिस्तादृशा याः,सरसार्द्रधीगिरः,रसेनार्द्रा रसार्द्राः धियश्च गिरश्च धीगिरः । रसार्द्रा धीगिरो बुद्धिवचनानि,ताभिः सहिताः सरसार्द्रधीगिरः । इतकामतापाश्चताः सरसार्द्रधीगिरश्च तास्सुन्दरीः मनोहरा गोपाङ्गना लालयन्मानयन् रमयन्निति भावः । स एष श्रीकृष्णो विकस्वरश्शोभमानो गुणो माधुर्याख्यगुणो यस्य सतथोक्तः स्वरः कूजितं येषां\nतादृशा द्विजाः पक्षिणो यस्मिन् तस्मिन् स्फुरिते चन्द्रिकया विराजमाने वने\nवृन्दावने चरन्नरमत ।। २३ ।।",
  "8024": "सहजेति ।। सह,एकोदरे जातः सहजो लक्ष्मणः तेनान्वितो युक्तः । सकलमित्रेण विश्वामित्रेण संयुतः । मधुरां रम्यां जनकवल्लभां विदेहराजप्रियां पुरीं मिथिलां गतः । इमां पुरीं प्रविशन् जगदेकसुन्दरः स रामो नरनारीणां,तत्पुरगतानामुदारनयनानामुत्कृष्टनयनानामुत्सव इव उत्सवो हर्षजनकोऽभवत् । अर्थान्तरं तु सहजान्वितो बलभद्रसंयुतः सकलमित्रैर्गौपैः संयुतो जनकस्य पितुर्वसुदेवस्य वल्लभां प्रियां मथुरां पुरीं गतः । इमां पुरीं प्रविशन् जगदेकसुन्दरः श्रीकृष्णो नरनार्युदारनय-नोत्सवोऽभवत् ।। २४ ।।",
  "8025": "अथेति ।। अथ पुरप्रवेशानन्तरं लीलया खण्डितं भग्नं ईश्वरधनुः,विदेहेन स्वयंवरार्थमानीतं शिवधनुर्येन तादृशः । अत एव उग्रा क्रूरा सेना येषां तादृशा ये नृपपुत्रास्तेषां पौरुषं पराक्रमः क्षपितं धनुर्भङ्गेन निरस्तमुग्रसेननृपपुत्रपौरुषं येन तादृशः । अब्जभूगुरुर्ब्रह्मगुरुः स श्रीरामो विप्रगुरुं विश्वामित्रं समुपास्य समीपे स्थित्वा,अमेयतेजसा अपरिमितसामर्थ्येन स्वजनान् लक्ष्मणादीनमोदयत् अतोषयत् । अर्थान्तरं तु अथ मधुराप्रवेशानन्तरं लीलया खण्डितमीश्वरधनुश्शिवेन कंसाय दत्तं धनुर्येन तादृशः । क्षपितमुग्रसेननृपपुत्रस्य पौरुषं येन तादृशः । निहतकंस इति यावत् । अब्जभूगुरुः श्रीकृष्णो विप्रगुरुं सान्दीपनिं समुपास्य,अमेयतेजसा जरासन्धादिजयरूपेणापरिमितसामर्थ्येन ‘तेजः प्रभावे दीप्तौ च बले शुक्रेऽप्यतस्त्रिषु’ इत्यमरः,स्वजनान् वसुदेवादीन् अमोदयत् ।। २५ ।।",
  "8026": "कमलामिति ।। अयं श्रीरामः कमलपत्रवल्लोचने यस्याः तां नृपसुतां विदेहराजसुतां भुवमागतां भुव्यवतीर्णां कमलां रमारूपां सीतां गृहीतवान् विवाह-विधिनाऽङ्गीकृतवान् । ततः निजपुरं गच्छन्मार्गे निजलीलया आत्मलीलया विजितोऽज्ञ-दृष्ट्यपेक्षया पराजितो राज्ञां शात्रवः परशुरामो येन सः ‘द्वेष्टा वैरी च शात्रवः’ इति हलः । अब्धिवद्दुर्गमं गन्तुमशक्यं पुरं अयोध्यापुरं आप्य मुदमापत् प्राप । अर्थान्तरन्तु अयं श्रीकृष्णोऽपि कमलपत्रलोचनां नृपसुतां भीष्मकसुतां भुवमागतां कमलां रमारूपां रुक्मिणीं गृहीतवान् बलादपहृत्य स्वीकृतवान् । ततः स्वपुरं गच्छन्मार्गे निजलीलया विजिता राजाख्या रुग्मिजरासन्धादयश्शात्रवा येन तादृशस्सन् अब्धिदुर्गम् अब्धिना दुर्गमं पुरं द्वारकापुरं आप्य मुदमापत् ।। २६ ।।",
  "8027": "स इति ।। सतां ऋष्यादीनामीप्सितं वाञ्छितं रावणनिग्रहादिकं विदधत्कुर्वन् स रामः मातृजनस्य तुष्टये सन्तोषाय कैकयीसन्तोषायेत्यर्थः । किलेत्यपरमार्थे । त्वरितो वेगवान् सन् शुभया भार्यया सीतया सह । महतो जयस्य ध्वज इव ध्वजः स चासौ लक्ष्मणश्च स चासौ अग्रयसुहृत् उत्तमसुहृत्तेनापि सह अत्रामुदेति पदच्छेदः । मुदो विरुद्धा अमुत्तया दुःखेनेत्यर्थः विना,राज्याभिषेकं विहाय वनं गच्छतोऽप्यस्य न दुःखमिति भावः । वनं जगाम । अर्थान्तरन्तु ईप्सितमात्मनोऽभीष्टं,सतामृष्यादीनामवनं रक्षणं विदधत्कुर्वन् स श्रीकृष्णः मातृजनतुष्टये नरकासुरहृतकुण्डलाया अदित्यास्तुष्टये शुभया शोभनया भार्यया सत्यभामयापि अग्रयसुहृदा उत्तमसुहृदा महा-जयार्थो ध्वजो महाध्वजस्तस्य लक्ष्मचिह्नभूतस्तेन ‘चिह्नं लक्ष्म च लक्ष्मणं’ इत्यमरः,विना पक्षिणा गरुडेन ‘विः पक्षिपरमात्मनोः’ इत्यमरः मुदा सन्तोषेण जगाम किल । नरकासुरेणोपद्रुतानां बदरिकाश्रमनिवासिनां मुनीनां रक्षां कर्तुमदितितुष्टये नरकवधार्थञ्च जगामेति भावः ।। २७ ।।",
  "8028": "समतीतेति ।। स श्रीरामः पर्वताः चित्रकूटादयः पुरोगा मुख्या येषां तादृशा दुर्गमा दुर्गमप्रदेशाः । समतीता अतिक्रान्ताः पर्वतपुरोगदुर्गमा येन तादृशः सन् बहून्,खरश्च दूषणश्च तावादी येषां तादृशा ये सुजनद्विषः सज्जनद्वेषिणस्तान्निहत्य क्रमात् प्रारब्धभोगानन्तरमिति भावः । विश्वस्य समस्तजगतो भयदं श्रवणमात्रेण भयप्रदं सुदुःसहं नित्यं दुःखरूपत्वादतिदुःसहं महातमः तत्सञ्ज्ञकं नरकं नित्यनरकं ‘नरकौ दैत्यनिरयावि’ति हेमचन्द्रः,उपानयत् प्रापयामास । अर्थान्तरन्तु–पर्वताः पुरोगा ये दुर्गमाः नरकासुरपुरावरणभूतजलमौरपाशादिभिरावृतत्त्वेन गन्तुमशक्याः समतीताः पर्वतपुरोगदुर्गमा येन स श्रीकृष्णः बहून्,खराणि क्रूराणि दूषणानि दोषा येषां तादृशा य आदिसुजनाः,आदौ पूर्वं सु जननं येषां तादृशा ये द्विषो देवद्विषो मुरादिदैत्यास्तान्निहत्य क्रमान्नरकासुरमपि निहत्य विश्वभयदं सुदुःसहं महातमोऽन्धंतमोऽनयत् ।। २८ ।।",
  "8029": "रुचिरेति ।। भृशं अतितरां आकुलीकृतं युद्धे स्वात्मना व्याकुलीकृतम् मदश्च प्रमादो विस्मरणं स च तौ अस्य स्त इति मदप्रमादवत्तादृशं यत्,सुरान् पातीति सुरपः पुरन्दरस्तस्यारिजातं शत्रुसमूहः आकुलीकृतं मदप्रमादवत्सुरपारिजातं हरतीति तादृशः । प्रियः स्वभक्तप्रियः स श्रीरामः रुचिराश्रमस्य शोभनाश्रमस्य अजिरे प्राङ्गणे चितं सम्बद्धं अग्रयतेज उत्तमतेजो यस्याः ‘अङ्गणं चत्वराजिरे’ इत्यमरः,तया भुवनमान्यया प्रियया सीतया समं धाम तेजः ‘धामनी गृह तेजसी’त्यमरः अवाप । अर्थान्तरं तु भृशं मद ऐश्वर्यादिमदः,प्रमादः अयं ‘श्रीकृष्णोऽस्मत्स्वामी नारायण’ इत्येतद्विस्मरणं,तावेषां स्त इति मदप्रमादवन्तः ते च ते सुराश्च । आकुलीकृताः पारिजातोद्धारेणात्मना व्याकुलीकृताः मदप्रमादवत्सुराश्च तेषां पारिजातं हरतीति तादृशः । प्रियः स्वभक्तप्रियः असुराविष्टान् इन्द्रादीन् विबोध्य तेषां प्रियो भूत्वेति भावः । स श्रीकृष्णः रुचिरा शोभमानाऽऽश्रमा श्रमरहिता आजिः युद्धं तस्यां पारिजातापहरणसमये देवैः सह क्रियमाणयुद्धे रचितं प्रकटितं अग्रयतेज उत्तमसामर्थ्यं यस्यास्तया भुवनमान्यया प्रियया सत्यभामया समं साकं धाम द्वारकाख्यं गृहमवाप ।। २९ ।।",
  "8030": "हरितामिति ।। भगवान् श्रीरामः इहाश्रमे स्फुरितां विलसितां निजश्रियं स्वकीयश्रीरूपां सीतां हरन्तमप्रियं शत्रुं हरितां दिशां अधीशा ये नराश्च देवाश्च तेषां मण्डलं समूहं मुहुर्विजित्य परेषामन्येषां शत्रूणां वा भीषणं भयङ्करं दश कानि शिरांसि यस्य तं रावणमुपैक्षत न निरुद्धवान् । अर्थान्तरन्तु— भगवान् श्रीकृष्णो हरितां दिशां दशकं दश विजित्य परेषां शत्रूणां भीषणं अधीशा अधिकैश्वर्यवन्तो ये नरदेवा राजानस्तेषां मण्डलं समूहं विजित्य,इह इन्द्रप्रस्थे स्फुरितां प्रियतमां अतिशयेन प्रियां निजश्रियं स्वकीयपाण्डवसम्पदं ‘स्वभक्तानामधिकैश्वर्यं हि भगवत्प्रियं,तद्भोगोऽप्यतीव हरितोषणं’ इति वचनात् । हरन्तं द्यूतेनापहरन्तं अत एव अप्रियं सुयोधनमुपैक्षत ।। ३० ।।",
  "8031": "अभीति ।। पवननन्दनादिभिः हनुमदादिवानरैः ऋष्य-मूकेऽभिनन्दितः स श्रीरामः कदाचित् गवा बाणेन ‘वज्रवाग्बाणवारिषु भूमौ पशौ च गोशब्दः’ इति हलः । इन्द्रसुतवर्धको वालिच्छेदकः सन्नात्मदयिताय स्वप्रियाय हरिसूनवे सूर्यपुत्राय ‘अर्कमर्कटमण्डूकविष्णुवासववायवः । तुरङ्गसिंहशीतांशुयमाश्च हरयो दश’ इति हलः,सुग्रीवाय । हतो विपक्षः शत्रुर्यस्मिंस्तदुत्तमं निजं सुग्रीवस्य विद्यमानं राज्यं दत्तवान् । अर्थान्तरन्तु — पवननन्दनादिभिः भीमार्जुनादिभिरभिनन्दितः अज्ञातवासमतीत्य उपप्लाव्ये दृष्ट्वा सन्तोषितः स श्रीकृष्णः कदाचित् गवा गीतावाचा,इन्द्रसुतवर्धकोऽर्जुनस्याप्यायकः सन् पापबुद्ध्या युद्धान्निवृत्तमपि गीतात्मिकया वाचा विबोध्य युद्धोन्मुखं कुर्वन् सन्निति भावः । आत्मदयिताय हरिसूनवे यमपुत्राय युधिष्ठिराय । हता विपक्षा धार्तराष्ट्रादिशत्रवो यस्मिन् तदुत्तमं निजं राज्यं दत्तवान् ।। ३१ ।।",
  "8032": "मुदमिति ।। तत्र,ऋष्यमूकपर्वते स्थित एव मधुहा स श्रीरामः । मरुत्सुतस्य हनुमतो मुखेन प्रवृत्तया उक्तयेत्यर्थः । दयितायाः सीताया उरुवार्तया मुदमाप्य हरीणां कपीनां तिग्मचक्रेण तीक्ष्णसैन्येन लसितः शोभितस्सन् । ‘चक्रं सैन्ये जलावर्ते रथाङ्गे चयराष्ट्रयोः । संसारे मण्डले वृत्ते छद्मवेदास्त्रभेदयोरि’ति यादवः । अब्धिमध्यं समुद्रमध्यं गच्छतीति तादृशं पुण्यजनसेवितं राक्षससेवितं ‘रक्षःसन्तौ पुण्यजनावि’त्युक्तेः पुरं लङ्कां प्रययौ । अर्थान्तरं तु मधुहा श्रीकृष्णः तत्र उपप्लाव्ये मरुत्सुतमुखप्रवृत्तया भीममुखप्रोक्तया युधिष्ठिरभीमार्जुनादिभिः अज्ञातवासे प्रवृत्तयेति भावः । दयितोरुवार्तया प्रियपाण्डवानां कीचकनिग्रहाद्युदन्तेन ‘वार्ताप्रवृत्तिवृत्तान्त उदन्तः स्यादथाह्वयः’ इत्यमरः मुदं सन्तोषं प्राप्य हरितिग्मचक्रलसितः,सूर्यवत्तीक्ष्णसुदर्शनेन लसितोऽब्धिमध्यगं पुण्यजनसेवितं पवित्रजनसेवितं पुरं द्वारकं प्रययौ । पार्थान् उपप्लाव्ये संस्थाप्य स्वयं द्वारकां प्रययौ इति भावः ।। ३२ ।।",
  "8033": "पृथ्विति ।। निशिता इषवः शरास्तेषां चक्रेण समूहेन कृतो विक्रमः पराक्रमो येन तादृशः प्रभुः स श्रीरामः । उद्धतं बलादिमदोद्धतम् । सहोदरेण ज्येष्ठेन रावणेन सहितं ससहोदरम् । विबुधेन्द्रस्य पुरन्दरस्य शात्रवश्शत्रुरिन्द्रजित् तेन सहितं सविबुधेन्द्रशात्रवम् । धरणीभरं भूभारायितम् । पृथुलं बहु चक्रं सैन्यं यस्य तम् । पृथुः स्थूलो यः कुम्भकर्णः स एव गजराजो गजश्रेष्ठः तं अक्षिणोत् जघान । अर्थान्तरन्तु निशितेषवो निशितशराः ते च,चक्रं सुदर्शनं तच्च,निशितेषुचक्राणि तैः कृतो विक्रमो येन तादृशः । अर्जुनादिषु स्थितेन रूपेण इषुभिः कृतविक्रमः,स्वयं तु भीष्मं प्रति चक्रेण कृतविक्रम इति भावः । प्रभुः स श्रीकृष्णः । कुम्भाः कुम्भस्थलानि कर्णाश्च,पृथवोऽतिस्थूलाः कुम्भकर्णा येषां तादृशा गजराजा यस्मिंस्तत् उद्धतम् । सहसा सहितं ससहः । न विद्यते दरो भयं यस्य तत् अदरं,अभ्यापततः शत्रून् दृष्ट्वापि भयरहितमित्यर्थः । ‘दरस्त्रासश्च साध्वसं’ इति हलः । भुवि नृपादिरूपेण जातैर्विबुधेन्द्राणां शात्रवैः शत्रुभिर्दैत्यैः सहितं सविबुधेन्द्रशात्रवम् । अत एव धरणीभरं भूभारभूतं पृथुलचक्रं महत्कौरवसैन्यमक्षिणोत् जघान ।। ३३ ।।",
  "8034": "अथेति ।। कुम्भकर्णादिवधानन्तरं हुतवहं वह्निं प्रविष्टया शपथार्थं प्रविष्टया भार्यया सीतया । सहोदरो लक्ष्मणः पुरःसरो मुख्यो येषां सुग्रीवादीनां तैः अपि सहितः धाम अयोध्यामाप्य चिरं सतामिष्टदोऽभीष्टदोऽयं श्रीरामः निजेन मूलरूपेण परमैक्यमुत्तमैक्यमेयिवान् प्राप । अर्थान्तरं तु अथ पृथुलसैन्यक्षपणानन्तरं चिरं सतामिष्टदोऽयं श्रीकृष्णः स्वर्गारोहणकाले हुतवहं अग्निं प्रविष्टया भार्यया रुक्मिण्या सहोदरपुरस्सरैरपि बलभद्रपूर्वकैरपि सहितः सन् । धाम वैकुण्ठमाप्य निजमूलरूपपरमैक्यमेयिवान् ।। ३४ ।।",
  "8035": "महिदासेति ।। स भगवान् । विष्णोर्यशसः निमित्त-पञ्चमीयम् । विष्णुयशसः श्रवणकीर्तनादिनिमित्तादित्यर्थः । अमलो निर्मल आत्मा मनो यस्य तस्माद्विदितात् प्रसिद्धाद्द्विजादितरादेव्यां महिदासनामा च असौ पूज्यचरणः पूज्यपादश्च महिदासभगवत्पादाचार्यस्सन्नित्यर्थः । अभूत् अवततार । यो महिदासाभिधः,महती ईतिरुपद्रवोऽस्यास्तीति तस्मिन् महेतिमति इह जगति पापशान्तये पापक्षयाय बहुधा बहुप्रकारेण दीप्ता अतिस्पष्टा या गावो वैष्णवतन्त्रशास्त्ररूपा वाचस्तासां स्थितिमवस्थितिं दधे विदधे । ‘महिदासाभिधो जज्ञे इतरायाः तपोबलात् । साक्षात् स भगवान् विष्णुः यस्तन्त्रं वैष्णवं व्यधात्’ इति ब्रह्माण्डे । अर्थान्तरन्तु स भगवान् विदितात् अमलात्मनो विष्णुयश-सस्तन्नामकाद्द्विजात् अभूत् । कल्किनामाऽवततार । मह उत्सवो येषामस्तीति महिनः ते च ते दासाश्च ब्रह्मादयस्तैः पूज्यौ चरणौ यस्य तादृशो यः कल्की इह जगति पापानां दस्यूनां शान्तये क्षयायातिदीप्तो यो गौः वज्रं तस्य स्थितिर्यस्यां ताम् । बहु धाम तेजो यस्याः सा बहुधामा । ‘अनो बहुव्रीहेः’ इति ङीबभावः । सा च सा हेतिरायुधं तां दधे निदधे प्रयुयोजेति भावः ।। ३५ ।।",
  "8036": "‘सुतपो’ इति ।। अयं भगवान् । न विद्यते पापकर्दमः पापाख्यः पङ्को यस्य तस्मात् । शोभनं तपो यस्य स चासौ रुची रुचिप्रजापतिस्तस्मात् । मनोः स्वायम्भुवमनोस्सुता मानवी आकूत्याख्या तस्यास्तनयः पुत्रस्तस्य भावस्तत्ता तामुपेयिवान् ननु अवाप खलु । स मानवीतनयो यज्ञनामा समयेन कालान्तरेण देवराडिन्द्रः सन् । भूरिः भूयसी या निजभक्तिस्स्वविषयिणी भक्तिः तया पूरिताः पूर्णास्तान्सुमनसो देवान् समजीजनत् दक्षिणाख्यरमायामुत्पादयामास । अर्थान्तरं तु अयं भगवान् । सुतपसि शोभनतपसि रुचिरिच्छा यस्य तस्मात् । ‘कामनेच्छा रुचिस्तथा’ इति हलः । न विद्यते पापकर्दमो यस्य तस्मात् । अपापश्चासौ कर्दमश्च तस्मादिति वा । कर्दम प्रजापतेः । मनोः सुता मानवी देवहूतिः,तस्यास्तनयस्तस्य भावस्तत्ता तामुपेयिवान्ननु अवाप । देवराड् सर्वदेवोत्तमः स कपिलवासुदेवनामा सन् सुमनसः सुचित्तान् देवमुनिपूर्वकान् सज्जनान् समयेन स्वकृतसाङ्ख्ययोगशास्त्रेण भूरिनिजभक्तिपूरितान् समजीजनत् । तेषामात्मनि निज-भक्तिमुत्पादयामासेति भावः ।। ३६ ।।",
  "8037": "सुबृहदिति ।। अमुष्य भगवतः । पयः सागरजलम् । धरो मन्दरगिरिः । सुबृहन्तौ अतिमहान्तौ यौ पयोधरौ तयोर्मिथः परस्परं प्रसंहतिः सङ्घटनं तया प्रकटीभवन्ती आविर्भवन्ती परमं यौवनं यस्याः तादृशी या आकृतिः स्वरूपं सुबृहत्पयोधरमिथःप्रसंहतिप्रकटीभवन्ती परमयौवनाकृतिर्यस्यास्तादृशी । वर उत्तमो विलासः स्मितादिरस्यास्तीति तादृशी तनुः धन्वन्तरिरूपम् । असुराहितामसुराणामयोग्यां सुधां सुरराशये सुरसमूहाय प्रददौ । अर्थान्तरन्तु सुबृहन्तौ यौ पयोधरौ कुचौ तयोर्मिथः प्रसंहतिः परस्परं घट्टनं तया प्रकटीभवन्ती परमयौवनाकृतिर्यस्यास्तादृशी । अमुष्य भगवतो वरविलासिनी तनुरुत्तमस्त्रीतनुः । असुराहितामसुरेष्वाहितां धन्वन्तरिरूपेणात्मनासुरवशे निहितां सुधां तेभ्योऽपहृत्य सुरराशये प्रददौ । अपाययदिति भावः ।। ३७ ।।",
  "8038": "सुजनायेति ।। सुजनाय सज्जनाय । आत्मशुद्धिदः चित्तशुद्धिदः एषः शाश्वतो नित्यो भगवान्मुनिपुङ्गवेन अत्रिणा ऊढयोदूढया शुचिः शुद्धा मनीषा ज्ञानं यस्यास्तया अनसूयया तन्नामिकदेव्या परमादरेण अत्यादरेण धृतो गर्भे धृतः । सुकुमारं कोमलं रूपं अस्यास्तीति तादृशः । दत्त इति पदं यस्य तादृशो दत्तात्रेय-नामाऽभवत् । अर्थान्तरं तु एष शाश्वतो भगवान् । न विद्यतेऽसूया यस्यास्तया । मुनिपुङ्गवैः मुनिश्रेष्ठैः ऊढया धृतया शुचिमनीषया शुद्धज्ञानेन परमादरेण परमभक्त्या धृतः । ‘अस्माकं ज्ञानमुपदेष्टुमायाहि भगवन्नि’ति ध्यातः । सुजनाय शोभनजनाय दत्तपदः प्रदत्तस्थानः । आत्मशुद्धिदः कुमार इति रूपमस्यास्तीति कुमाररूपी शोभनश्चासौ कुमाररूपी च सनत्कुमाराभिधेय इत्यर्थः अभवत् ।। ३८ ।।",
  "8039": "दयित इति ।। सतां दयितः प्रिय एष नारायणः । ऋषभनामा,भुवं धरति पोषयतीति भूधरो भूपो भूत्वा,वलक्षतमोऽतिशुभ्रो यः पक्षः सिद्धान्तस्तेन शोभनम् । परमहंसानां यतीनां लक्षणं चिह्नं यस्य तादृशं वपुः शरीरमुद्वहन् दधत्सन् परं उत्तमं यत्तत्त्वं परापरवस्तुयाथार्थ्यं तल्लब्धुमिच्छन्तीति परतत्त्वलिप्सवो ये सनकादयस्तैर्वन्दितः स्तुतः नतो वा । ‘वदि अभिवादनस्तुत्योरि’ति धातोः । व्यहरत् विजहार । अर्थान्तरं तु सतां दयितः ऋषभः स्वामी भूधरो धरणीधर एष नारायणः । परतत्त्वलिप्सुसनकादिवन्दितः,परतत्त्वं प्रदेष्टुं प्रार्थित इत्यर्थः । वलक्षतमावतिधवलौ यौ पक्षौ पतत्रौ ताभ्यां शोभनं ‘वलक्षो धवलोऽर्जुनः’ इत्यमरः । परमहंसस्योत्तमहंसपक्षिणो लक्षणं चिह्नं यस्य तद्वपुरुद्वहन् । व्यहरत् तेषां मुनीनां परतत्त्वमुपदिशन्विजहार ।। ३९ ।।",
  "8040": "उदपादीति ।। उदारविक्रमः उदारः महान् विक्रमः कान्तिः शक्तिश्च यस्य सः । ‘विक्रमः कान्तिमात्रे स्यात् विक्रमः शक्तिसंपदोः’ इति विश्वः । नरदेवसोदरः नरः शेषावतारश्चासौ देवश्च तस्य सोदरः भ्राता शेषावतारभूतनरस्य भ्राता इत्यर्थः । अयं नारायणः हरिः हरिनामा सन् धर्मतनयः यमपुत्रः । ‘धर्माः पुण्ययमन्यायस्वभावाचारसोमपाः’ इत्यमरः । उदपादि अजायत । ‘उत् पूर्वकात् पद गतौ इत्यतो लुङ् आत्मनेपदं अपादि अपत्साताम् अपत्सत’ । अयं नारायणः स्वयमेव सतां मुदे सन्तोषाय कृष्णः इत्यभिहितोऽपि सन् कृष्णनामा सन् यस्य हरिनाम्नः सहजः भ्राता व्यजायत । अनेन हरिकृष्णावतारौ उक्तौ भवतः । द्वितीययोजना तु उदारविक्रमः अयं पुरोवर्ती हरिरपि । नरदेवसोदरः नरः शेषावतारश्चासौ देवश्च नरदेवः तस्य सोदरः भ्राता सन् नारायणनामा धर्मतनयः यमस्य तनयः उदपादि । स्वयमेव कृष्ण इति अभिहितोऽपि सन् यस्य नारायणस्य सहजः भ्राता व्यजायत । अनेन नरनारायणावतारौ उक्तौ भवतः । ततश्च नरनारायणहरिकृष्णनामानः चत्वारोऽपि यमधर्मस्य पुत्राः भगवदवताराः । तत्र नरः शेषावतारः भगवतः आवेशावतारः । अन्ये त्रयः भगवतः साक्षात् अवताराः इति ज्ञेयम् ।। ४० ।।",
  "8041": "परमात्मन इति ।। परमश्चासावात्मा च तस्मै मुख्यत आत्मशब्दवाच्याय । सततं सर्वदा । एकं प्रधानं यद्रूपं तदस्यास्तीति तस्मै । एकं स्वगतगुणक्रियादिभिर्भेदवर्जितं रूपमस्यास्तीति तस्मा इति वा । दश च तानि रूपाणि मत्स्यादीन्यस्य सन्तीति तस्मै । शतानि सहस्राणि रूपाण्यस्य सन्तीति तस्मै नारायणादिशतरूपिणे विश्वादिसहस्ररूपिणे चेत्यर्थः । विकाराभावोऽविकारः सोऽस्यास्तीति तस्मै सर्वरूपेष्वपि जननमरणादिविकाररहितायेत्यर्थः । स्फुटं स्पष्टं यथा भवति तथा । न विद्यतेऽन्तः पर्यवसानं येषां तानि रूपाण्यस्य सन्तीति तस्मै । स्फुटमित्यनेनोक्तरूपवत्वे ‘अयं वै हरयोऽयं वै दश च सहस्राणि च बहूनि चानन्तानि चे’त्यादिश्रुतिः सूचिता । सुखं,चिज्ज्ञानञ्च सुखचितौ । तदात्मकास्समस्ततनवो यस्य तस्मै नमो नमः ।\nतात्पर्येण द्विरुक्तिः ।। ४१ ।।",
  "8042": "इतीति ।। इति जगतां चतुर्दशतयमित्यारभ्योक्तप्रकारेण चिन्तयन्नविरलं पूर्णं आन्तरं ज्ञानं यस्य स श्रीमध्वो हरिं नारायणाख्यं भगवन्तं प्रणनाम । अमुना नारायणेन सप्रणयं सस्नेहमादृतो मानितः स श्रीमध्वः । परस्परं अन्योन्यं सभाजितौ कृतसम्भावनावुपवेशिनौ निषण्णावजितौ श्रीव्यासनारायणौ निकषा समीपे । ‘अभितः परितः’ इत्यदिना द्वितीया । परस्परं कृतसम्भावनयोर्निषण्णयोस्तयोः समीप इत्यर्थः । निषीदति पुरा न्यषीदत् । ‘यावत्पुरानिपातयोर्लडिति लट् ।। ४२ ।।",
  "8043": "विविधा इति ।। लोकपतिः श्रीनारायणः तत्राश्रमे । विविधाः सङ्कथाः परस्परभाषणानि । ‘सङ्कथान्योन्यसंवादः’ इति हलः । विधाय । मुनीन्द्र-तनयस्य पराशरसुतस्य श्रीव्यासस्य सुन्दरं वदनं मुखं अवलोक्य आनतं भक्तिनम्रं महासुखहेतुः तीर्थं शास्त्रं यस्मात्तं ‘तीर्थं शास्त्रे गुरौ यज्ञे पुण्यक्षेत्रावतारयोः’ इति हेमचन्द्रः रहसि इमां वक्ष्यमाणां गां वाचमाह स्म अब्रवीत्किल ।। ४३ ।।",
  "8044": "श्रुण्विति ।। धैर्यमस्यास्तीति धैर्यवत् तद्यथा भवति तथा । सुस्थिरमित्यर्थः । उदीर्यमाणं मया प्रोच्यमानमार्यसम्मतं श्रीव्यासप्रियं यदिदं देवकार्यं तच्छृणु । अन्यस्यातिदुःखेन कर्तुं शक्यमन्यदुष्करतरं देवकार्यमवधार्य श्रुत्वा विधाय कृत्वा तरुणं नूतनं तवावतरणमवतारो,महत्फलं यस्य तादृशं भविता भविष्यति । भू सत्तायां लुट् ।। ४४ ।।",
  "8045": "अपिधायेति ।। अधुना इदानीम् । श्रुतिस्मृतीनां निजार्थानां साक्षाद्विवक्षितार्थानां दूषकैः अपरैः सज्जनेभ्योऽन्यैः भुवि जातैरसुरैरिति यावत् । सतां सज्जनानां प्रियं सूत्रहृदयं ब्रह्मसूत्राभिप्रायं अपिधाय छादयित्वा । ‘अपिधानति-रोधानपिधानाच्छादनानि चे’त्यमरः । निजेच्छया स्वेच्छया स्वाभिमतजगन्मिथ्यात्वादि-प्रतिपादकत्वेनेत्यर्थः । भाष्यं ऋक्सूत्रोपनिषदादिभाष्यं प्रविधाय,आहता नाशिता संवित् तत्त्वज्ञानं सुतरां अतितरां अधुना तिरोभवति निलीना भवति ।। ४५ ।।",
  "8046": "अपनेतुमिति ।। खलैः दुर्जनैः कृतमेनं निजेच्छया भाष्यनिर्माणादिरूपम् । नयो न्यायः सच्छास्त्रन्यायस्तद्विरुद्धोऽनयस्तं कुयुक्तिमच्छास्त्रा-भासमित्यर्थः । अपनेतुं निराकर्तुं आत्मनः जनानां समूहो जनता तां स्वकीयजन-समूहमित्यर्थः । शुभां गतिं मोक्षं प्रति नेतुं प्रापयितुं सूत्रभाष्यं ब्रह्मसूत्रभाष्यं कुरु अविलम्बितं शीघ्रं यथा भवति तथा व्रजेः गच्छ । कवे ज्ञानिन्श्रुतिस्मृतीः सुमतेन सत्सिद्धान्तेन योजय सत्सिद्धान्तपरत्वेन व्याकुर्वित्यर्थः ।। ४६ ।।",
  "8047": "अमितामिति ।। वदतां वाग्मिनां वरः श्रेष्ठः । विरलात्कृ-शादितरत् विरलेतरत् पूर्णमित्यर्थः तादृशमान्तरं ज्ञानं यस्य तादृशः श्रीमध्वः । इति ‘ृणु देवकार्यमि’त्याद्युक्तप्रकारां मितामपि शब्दतोऽल्पामप्यमितामर्थतोऽनल्पां बह्वर्थगर्भामिति यावत् जगद्गुरोः श्रीनारायणस्य तां गिरं निशम्य तं श्रीनारायणमवदत् ‘भवतोरित’ इति वक्षमाणरीत्योवाच । भवतोरित्यारभ्येतो न गच्छामीत्यर्थप्रतिपादकं वचनं ब्रुवतः कोऽभिप्राय इत्यपेक्षायामाह तयोरित्यादि । चराचरेशयोः स्थावरजङ्गमस्वामिनोस्तयोः श्रीव्यास-नारायणयोः विरहाक्षमः खलु वियोगेऽसमर्थः खलु वियोगं सोढुं असमर्थ एव,ननु सर्वथा इतो न गमिष्यामीत्यभिप्रायवानिति भावः ।। ४७ ।।",
  "8048": "वचनप्रकारमेव दर्शयति भवतोरिति ।। हे भगवन् इतोऽत्रैव । सार्वविभक्तिकस्तसिः । भवतोः युवयोः सततसेवनं निरन्तरसेवा तदेवामृतं तस्मि-न्मम मुंक्तुं निमज्जनाय अनुग्रहोऽस्तु । वल्लभतम प्रियतम जगदेकमङ्गलं जगति मुख्यमङ्गलं ईदृशं सततभगवत्सेवनामृतसदृशं सुखं जगतां त्रयेऽपि न लभेय न प्राप्नुयाम् ।। ४८ ।।",
  "8049": "कलीति ।। अधुना कलिकालेन कलिसामर्थ्येनेत्यर्थः कालिता नाशिता गुणा ज्ञानभक्तिवैराग्यादयो यस्मिन् तस्मिन् धरातले योग्या तत्त्वज्ञान-योग्या धीर्बुद्धिर्यस्य स सुजनो नूनं प्रायो नास्ति । अयोग्यतावते योग्यताभाववते योग्यतारहितायेत्यर्थः जनाय परतत्त्ववर्णनं परब्रह्मोपदेशः शुनकाय हव्यदानमिव हविर्दानमिव निन्द्यते ननु । निदि कुत्सायां कर्मणि लट् ।। ४९ ।।",
  "8050": "इतीति ।। अयं विभुः श्रीनारायणः । इति ब्रुवाणं तं श्रीमध्वं हे सौम्यभुवि गुणोचिता ज्ञानभक्त्यादिगुणानामुचिताः पुरुषाः सन्ति । विमलानिमान् पुरुषान् गुणोज्खितान् केवलं सत्संसर्गाद्यभावात् भक्त्यादिगुणवर्जितान् । दयया कृपया विशुद्धानां गवां वाचां गणैस्समूहैः । गुणोज्खितान् सुषिरवत्वेन सूत्रोज्खितान् सूत्रच्युतान् विमलान् मणीन् विशुद्धगोगणैः निर्मलजलसमूहैः इव विशोधय विगता-ज्ञानादिदोषान् कुरु । शुध शौचे लोट् ।। ५० ।।",
  "8051": "तवेति ।। हे मध्व तव कीर्तिः,अशुभान् दुष्टान् अनिशं निरन्तरं अतिमात्रं अतितरां आर्तिं दुःखं,प्रभाकरविभा सूर्यप्रभा कौशिकानिव दिवान्धसञ्ज्ञकान्पक्षिविशेषानिव । ‘दिवान्धः कौशिको धूकः’ इत्यमरः । कौशिका हि सूर्यप्रकाशेऽन्धा भवन्ति । आनयेत् प्रापयेत् । तव कीर्तिः शुभान् सज्जनान् प्रभाकरविभा कमलाकरानिव पद्माकरानिव प्रबोधयेत् विकासमानयेत् । बुध अवगमने लिङ् । तव कीर्तिसामर्थ्यमेवेत्थंभूतं,मम परमाज्ञया उत्तमाज्ञया विशेषतोऽशुभान् आर्तिमानयेत्,शुभान् प्रबोधयेच्च । अत्रोपमालङ्कारः ।। ५१ ।।",
  "8052": "इतीति ।। जगतां सुखाय । इति महीधरस्य धरणीधरस्य श्रीनारायणस्य मुखात् विनिःसृता निर्गता विशदा शोभना सरस्वती वाक् । द्विजराजस्य श्रीवेदव्यासस्य गवां वचनानां विषयतया गोचरतया अतिपूरितं अतिसमृद्धम् । व्यासोक्तानां अपि एतादृशवचनानां हृदि वर्तमानत्वादिति यावत् । मध्वस्य पृथुबुद्धिरेव विपुलबुद्धिरेव वारिधिः समुद्रस्तं प्रविवेश । महीधरमुखात् गिरिकन्दरात् जगतां सुखाय विनिःसृता विशदा प्रसन्ना सरस्वती नदी द्विजराजगोविषयतातिपूरितं चन्द्रकिरणसम्बन्धात् अतिपूरितं सागरमिवेति श्लेषार्थः ।। ५२ ।।",
  "8053": "मतमिति ।। धीरधीः स्थिरबुद्धिः श्रीमध्वः । महतोः श्रीव्यासनारायणयोः महितं सम्मतं मतं सिद्धान्तं इति उक्तप्रकारेण अवेत्य मम गमनमेव तयोरभिमतमिति ज्ञात्वेति यावत् । प्रणमन् सन् बाढं तथास्त्वित्यभिधाय,अनन्यसुवहमन्येन सुखेन सोढुमशक्यं अन्येन कर्तुमशक्यमिति यावत् । अनयोर्नियोगं आज्ञां स्वशिरसि अधिरोपितवान् शिरसि बद्धाञ्जलिर्भूत्वा बाढमित्यभिधाय तदाज्ञामङ्गीकृतवानिति भावः । प्रमिताक्षरावृत्तम् । ‘प्रमिताक्षरा सजससैः कथिते’ति तल्लक्षणम् ।। ५३ ।।",
  "8054": "आम्नाया इति ।। सानन्दा आनन्दसहितास्त्रय,आम्नाया इव वेदा इव प्रजानां तत्त्वबोधकाः परापरतत्त्वबोधयितारः,त्रयः पावका इव अग्नय इव प्रजानां पापानि घ्नन्तीति तादृशाः । त्रयो लोका इव सकलं बिभ्रतीति सकलभृतः सर्वं दधानाः ते त्रयः,मुनिसुतः पराशरसुतः श्रीव्यासः,धर्मसूनुः धर्मप्रजेश्वरसूनुः श्रीनारायणः,मध्वश्च,तेऽत्र आश्रमे रेजुः । प्रहर्षणीवृत्तम् । ‘म्नौजौगस्त्रिदशयतिः प्रहर्षणीयमि’ति तल्लक्षणात् ।। ५४ ।।\n।। इति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां अष्टमः सर्गः ।।",
  "9001": "चोदयन्तमिति ।। अथ सः । सुखमेव सौख्यं तत्करं तीर्थं शास्त्रं यस्मात् तादृशो यःकविलोकनायकः कवीनां ज्ञानिनां ये लोकाः जनास्तेषां नायकः स्वामी श्रीमध्वाचार्यः । गन्तुं चोदयन्तं प्रेरयन्तम् अजं धर्मजं यमात्मकधर्मप्रजेश्वरजं नारायणं आदरात् भक्तेः ‘आदरं भजनं भक्तिरि’त्युक्तेः प्रणम्य । वेदनायकः श्रीवेदव्यासः पुरस्सरः अग्रगामी यस्य तादृशःसन् ययौ । नारायणाश्रमात् व्यासाश्रमं ययौ ।। १ ।।",
  "9002": "आश्रमान्तरमिति । एष श्रीमध्वः । अन्य आश्रमः आश्रमान्तरं श्रीवेदव्यासाश्रममवाप्य गुरोः श्रीव्यासस्य चित्तवृत्तिं साधु सम्यक् यथा भवति तथा अवेत्य ज्ञात्वा । अनुवृत्तिः अस्य अस्ति इति अनुवृत्तिमान् । अनुवृत्तिं कुर्वन् सन् इत्यर्थः । कृष्णतः श्रीव्यासात् सकलं च श्राव्यं श्रोतव्यभागं शुश्रुवान् श्रुतवान् सन् । गमने परावृत्य दक्षिणबदरीं प्रत्यागमने उन्मुखं यस्य तादृशोऽभवत् ।। २ ।।",
  "9003": "मन्दहास इति ।। प्राज्ञानां मौलिमणिरिव शिरोमणिरिव,ज्ञानिश्रेष्ठ इत्यर्थः । महती मतिः यस्य तादृशः स श्रीपूर्णप्रज्ञः । मन्दो हासो यस्मिन् तादृशं मृदु सुन्दरम् आननं यस्य तं वन्दनीयं ब्रह्मादिभिः वन्दितुं अर्हं सत्पतिं श्रीवेदव्यासं अभिवन्द्य तस्य अभ्यनुज्ञया तावदगमत् । गमेर्लुङ् ।। ३ ।।",
  "9004": "तस्येति ।। तस्य श्रीव्यासस्य । पृथुलं बृहन्मानसं यस्य तस्य श्रीपूर्णप्रज्ञस्य मानसात् मनसोऽन्या वल्लभतमा अतिप्रिया वासभूः आवासस्थानं नो आस । हि यस्मात् तस्मात् असौ श्रीवेदव्यास इदं श्रीमध्वमानसं क्षणं क्षणकालमपि नात्यजत् । तत एष श्रीमध्वः नाथविरहोऽस्यास्तीति नाथविरही नाथवियोगवान् न अभवत् ।। ४ ।।",
  "9005": "वीरेति ।। वीराणां क्रूरप्राणिनां या दृष्टयः तासां कृतः सिंहविभ्रमो सिंहविलासो येन तादृशः । शान्तया प्रसन्नया दृष्ट्या कृतः शान्तसम्मदः शान्तप्राणिसन्तोषो येन तादृशः । व्याघ्रादिक्रूरप्राणिनां सिंहवद्भयङ्करः,हरिणादिशान्त-प्राणिनां सन्तोषकर इत्यर्थः । एवं तत्र तत्र पथि मार्गे पथ्यस्तत्तदुचितो विभ्रमो विलासो यस्य तादृशः । सर्वा पूर्णा धीर्यस्य तादृशः श्रीपूर्णप्रज्ञः पर्वतात् हिमवतो अवततार ।। ५ ।।",
  "9006": "वानरेन्द्र इति ।। स श्रीमध्वः । तीर्णः सीतां दृष्ट्वा पुनरुत्तीर्णो वारिधिः येन स वानरेन्द्रो हनूमान् कपीनिव । अङ्गदादिवानरानिवेत्यर्थः । रत्नराजो रत्नश्रेष्ठोऽस्यास्तीति तादृशः । जाम्बवन्तं जित्वाऽनीतस्यमन्तकाख्य-रत्नश्रेष्ठवानित्यर्थः । वासुदेवः श्रीकृष्णो वसुदेवादियादवानिव । सूनवर्याणि पुष्पश्रेष्ठानि हरतीति तादृशः सौगन्धिकावनात् कुसुमश्रेष्ठहृत् भीमसेनो धर्मजादीनिव । स्वजनमनन्तमठवर्तिनं स्वकीयजनं निर्वृतिं सन्तोषं आनिनाय प्रापयामास ।। ६ ।।",
  "9007": "अग्नीति ।। अयं श्रीमध्वः । अग्निशर्मनामा कश्चिद्विजो मुखं पुरःसरो येषां तादृशाः । पञ्च वा षड् वा पञ्चषाः तैः । ‘तस्य पूरण’ इति डट् । द्विजैः समं युगपदाहृतं भिक्षार्थं अमरालयं प्रत्यानीतम् । पृथक् प्रत्येकम् आहृतमप्यलं सपरिवारस्य स्वस्य पर्याप्तमन्नं कृत्स्नं सर्वं आदत् बुभुजे । इति विस्मयो न भवति इति अविस्मयः अद्भुतं न भवति । कुत इत्यत आह – कृत्स्नमिति । एष श्रीमध्वः क्षये प्रलये कृत्स्नं सचराचरं सर्वं अत्तुं अलं हि समर्थो हि ।\nशीघ्रं जिगमिषुं मध्वं ज्ञात्वा सर्वे समाश्रयन् । औवाहं करिष्यामीत्येतच्छ्र ुत्वा दयापरः ।\nसर्वेषामपि भक्तानां अनुल्लङ्घ्यं क्षणं स्मरन् । गमनं त्वरितो मध्वः सर्वेभ्योऽपि क्षणं ददौ ।\nते च प्रत्येकमाजह्रुरन्नं सोपस्करं बहु । यथा ‘सपरिवारस्य पर्याप्तं स्यादयं पुनः ।\nतत्सर्वं बुभुजे मध्वो नैतच्चित्रं समीरणे’ ।। इति श्लोकैः प्रसिद्धोऽयमर्थः ।। ७ ।।",
  "9008": "व्यासेति ।। अनन्तधीः श्रीपूर्णप्रज्ञः । व्यासश्चासौ देवश्च तस्य हृदयस्य मनसः अतिवल्लभं अतिप्रियम् । व्यासेन स्वसूत्रेषु अभिप्रेतस्य अभिप्रायस्य अनुकूलमिति वा । श्रीमध्वप्रणीतभाष्ये हि सूत्राभिप्रायः सम्यग्विवृतः । आत्मनो रूपञ्च व्यासदेवहृदयातिवल्लभम् । वासुदेवं श्रीहरिम् । अगणय्याः गणयितुमशक्याः सद्गुणा यस्य तम् । सकला ये दोषाः तैः वर्जितं,साधयत् । अगणितसाधुगुणः सकलदोषवर्जितो हि भगवान् भाष्ये प्रतिपाद्यते । आत्मनस्स्वरूपमपि एतादृक् इति भावः । ज्ञानञ्च भक्तिञ्च ददातीति तथोक्तं श्रीमध्वस्वरूपमपि तथा । सुखमेव सौख्यम् । अनन्तं नित्यं यत्सौख्यं तद्ददातीति तथोक्तम् । मोक्षदमित्यर्थः । स्वयमप्यनन्तसौख्यमोक्षदः । ‘विष्णुर्हि दाता मोक्षस्य वायुश्च तदनुज्ञया’ इति वचनात् । अद्भुतं ब्रह्मसूत्रगणभाष्यं आत्मनः स्वस्य अन्यद्रूपमिव देहमिव अतनोत् चक्रे । अन्त्यकुलकमेतत् ।। ८ ।।",
  "9009": "उक्तमिति ।। श्रीमध्वः । उक्तमुक्तमभिधेयमर्थं प्रति मुहुः पुनः पुनर्वेदवाक्यमनुवादयत् । तस्य वेदवाक्यस्य अर्थं च स्मृतिवचोभिः पौरुषेयवाक्यैः अञ्जसा व्यञ्जयत् प्रकटीकुर्वत् । न केवलं स्वोक्तार्थे श्रुतिस्मृत्युदाहरणोपेतं किन्तु,अतियुक्तयुक्तिमत् । अतियुक्ता अत्यन्तमुपपन्ना या युक्तयः ता अस्य सन्तीति तथोक्तम् । उत्तमं भाष्यमात्मनोऽन्यद्रूपमिवातनोदित्यन्वयः । अत्र कुलके सर्वाणि विशेषणानि श्रीमध्वस्वरूपपरतयापि योज्यानि ।। ९ ।।",
  "9010": "बालेति ।। श्रीमध्वः । बालसङ्घमपि मन्दबुद्धिमत्समूहमपि । अत्र बालशब्देन न स्तनन्धया उच्यन्ते किन्तु स्थूलबुद्धिमन्तः । बोधयत् भगवत्स्वरूपं बोधयत् । स्वरूपमप्येतादृशम् । तथा पण्डितैश्च विद्वद्भिरपि दुर्निरूपाणि अस्य वाक्यस्यायमर्थ इति दुर्विज्ञेयानि वचनानि वाक्यानि यस्मिंस्तत् । सममेतत्स्वरूपेऽपि । अप्रमेयं हृदयमभिप्रायो यस्य तत् । प्रसादवत्प्रसन्नशब्दोपेतम् । स्वरूपमप्येतादृशं सर्वजनेष्वनुग्रहकरणात् । सौम्या कान्तिर्यस्य तत् । विपक्षाणां प्रतिवादिनां भीषणं भयङ्करम् । अतिदृढयुक्तियुक्तत्वात् प्रतिवादिभयङ्करमित्यर्थः । स्वरूपमप्येतादृशम् । भाष्यमात्मनोऽन्यद्रूपमिवातनोत् ।। १० ।।",
  "9011": "अस्तेति ।। श्रीमध्वः । अस्तानि निरस्तानि दूषणानि अपशब्दादिदोषा यस्मात् तत् । स्वरूपञ्च कामादिदोषरहितम् । अवन्ध्यानि अनिष्फलानि भाषणानि यस्मिंस्तत् । स्वरूपञ्च सत्यभाषणम् । सकललक्षणानि समस्तलक्षणानि तैः । ‘सूत्रार्थो वर्ण्यते यत्र पदैः सूत्रानुकारिभिः । स्वपदानि च वर्ण्यन्ते भाष्यं भाष्यविदो विदुः’ इत्युक्तभाष्यलक्षणैस्समं सह लक्षितं लक्षणवत्तया वर्णितम् । स्वरूपञ्च द्वात्रिंशल्लक्षणोपेतम् । नाकिनायकैरपि देवश्रेष्ठैरपि माननीयम् । स्वरूपमप्येतादृशम् । धन्यं पुण्यवद्भाष्य-मात्मनोऽन्यद्रूपमिवातनोत् ।। ११ ।।",
  "9012": "एकेति ।। अनन्ता धीः ज्ञानं यस्य स श्रीपूर्णप्रज्ञः । एकाधिका विंशतिः एकविंशतिः तावत्संख्याकानि यानि कुभाष्याणि अन्यवादिभिः कृतकुत्सितभाष्याणि तेषां दूषकम् । तानि च ‘भारतीविजयश्चैव संविदानन्द एव च । ब्रह्मघोषः शतानन्द उद्वर्तश्चैव पञ्चमः । विजयो रुद्रभट्टश्च वामनाख्यस्तथाष्टमः । सयादव-प्रकाशश्च नवमस्तत्र कीर्तितः । रामानुजस्तथा भर्तृप्रपञ्चो द्रविडस्तथा । ब्रह्मदत्तो भास्करश्च पिशाचो वृत्तिकारकः । तथा विजयभट्टश्च विष्णुक्रान्तस्तथैव च । वादीन्द्रस्तु ततः पश्चात्तत्तो माधवदासकः । ततः पश्चात्सङ्करश्चेत्येकविंशतिवादिभिः । प्रणीतानि निराचक्रे कुभाष्याणि महामतिः’ ।। इति प्रसिद्धानि । भूता अतीता,भाविनो भविष्यन्तः,भवन्तो वर्तमानाः ते च ते आत्मानो जीवास्तैः क्वचिदपि अदूष्यं अद्भुतं ब्रह्मसूत्रगणभाष्यं अतनोत् चक्रे ।। १२ ।।",
  "9013": "गाङ्गेति ।। इह श्रीमद्भाष्यनिर्माणसमये । सत्यतीर्थयतिः ।। यत् भाष्यं,तत्र गतो यद्गतः,य एकतमवर्णः एकोऽपि वर्णस्तस्य लेखकः पुरुषः । गङ्गायाः सम्बन्धिनो गाङ्गाः तादृशा ये मङ्गलतरङ्गाः शोभनतरङ्गाः तेषां भङ्गं नाशं ददातीति तादृशो यः प्रान्तः तीरं तस्मिन् शोभना श्रीर्यस्य तत् सुश्रि । ‘ह्रस्वो नपुंसके प्रातिपदिकस्ये’ति ह्रस्वः । तादृशं यद्धरिवेश्म तत्करोतीति तादृशस्तस्य समः सदृशः । गङ्गातीरे शोभनहरि-मन्दिरनिर्माणेन यत्सुकृतं,तद्भाष्यगतैकतमाक्षरलेखनेन भवेदिति भावः । एतादृशं भाष्यं आदौ सत्यतीर्थः आलिखत् ।। १३ ।।",
  "9014": "तत्रेति ।। तत्रानन्तमठे देवं श्रीनारायणमभिवन्द्य स्वामिनो नारायणस्य वचनगौरवात् वचने बहुमानात् । ‘अविलम्बितं व्रजे’रिति नारायणवचन-गौरवादित्यर्थः । द्रुतं यातवान् । ओशा पूर्णा धीर्यस्य स श्रीपूर्णप्रज्ञः । सानुगः सपरिवारः सन् विविधभूः नानादेशान् अतीत्य गोदावरीतटम् अगात् प्राप्तः । अत्र विविधभूरिति महाकविप्रयोगत्वात्साधुः । मितद्वादित्वात्कर्तरि डुप्रत्ययान्तो वा । भूरित्यव्ययं वा ।। १४ ।।",
  "9015": "प्राज्ञेति ।। अयं श्रीपूर्णप्रज्ञाचार्यः । तत्र गोदावरीतटे प्राज्ञैः लभ्यं वित्तं प्राज्ञवित्तम् । विद्याधिक्यतारतम्येन लभ्यमित्यर्थः । आप्तुमागतैः,द्वे च ते नव च द्विनव शाखा येषां सन्तीति तैः । द्विनवशाखाभिज्ञैरित्यर्थः । परीक्षकैः पण्डितैर्विद्वद्भिः प्रस्तुता सूक्तखण्डादिमूलोच्चारणादिना प्रस्तुताः श्रुतीः अभिदधौ । पाठतोऽर्थतश्चाभिदधौ । षट् षट्संख्याकान् समयान्,भाट्ट-प्राभाकर-वैशेषिक-नैयायिक-बौद्ध-चार्वाक-सिद्धान्तान् । ‘समयाः शपथाचारकालसिद्धान्तसंविद’ इत्यमरः । अखण्डयत् निराचक्रे ।। १५ ।।",
  "9016": "त इति ।। ते द्विजाः । अमुं श्रीमध्वं पृथक् पृथक् प्रत्येकं स्वशाखया स्वस्वशाखयेत्यर्थः । दर्शनेन स्वस्वसिद्धान्तेन परीक्ष्य निर्जिताः पराजिताः सन्तः । अथ कवे ज्ञानिन् श्रीमध्व त्वं मुख्यतः सर्ववित् सर्वज्ञोऽसि । ते सदृशो नास्तीत्यब्रुवन् ।। १६ ।।",
  "9017": "य इति ।। त्रय्याः वेदस्य सकलपक्षाणां सकलदर्शनानां शिक्षकः । वैदिकसिद्धान्तानां विप्रतिपत्तौ सत्यां इदमेव इति निर्णेतेत्यर्थः । तत्र संसदि तस्यां सभायां वरिष्ठ इत्ययमेव श्रेष्ठ इति सम्मतः सर्वेषां सम्मतः । यद्वा वरिष्ठस्य श्रीमध्वस्य सम्मतः,प्रियो यः शोभनोपपदभट्टनामकः,शोभनोपपदं भट्ट इति नाम यस्य तादृशः । पूर्णा संख्या ज्ञानं यस्य तं श्रीमध्वं मुदा मुहुरनमत् ।। १७ ।।",
  "9018": "य इति ।। तार्किकशिखामणिः तार्किकोत्तमः सुधीः शोभनबुद्धिर्यः शोभनभट्टः । वर्तमानसमयान् तत्काले विद्यमानभाट्टादिसिद्धान्तान् निराकरोत् निराचक्रे । वेदाश्च भारतञ्च पुराणानि च तेषु निष्ठितो निरतः । वर्तमानसमयेषु अन्यतमपक्षपातं विहाय वेदभारतपुराणोक्ताचारोपासनेषु निरत इत्यर्थः । स शोभनभट्ट एतत् श्रीमध्वकृतं भाष्यं ब्रह्मसूत्रगणभाष्यं मध्वतः श्रीमध्वाचार्यात् अृणोत् ।। १८ ।।",
  "9019": "नेति ।। स शोभनभट्टः । अद्भुतमिदं भाष्यं शुश्रुवान् श्रुतवान् सन्,अरविन्दस्य मकरन्दं पुष्परसं ‘मकरन्दः पुष्परस’ इत्यमरः आप्तवान् प्राप्तवान्,अच्छौ श्वेतौ पिच्छौ छदौ यस्य तादृशः हंस इत्यर्थः । इतरत् अन्यत् पुष्पमधु न वाञ्छति नेच्छतीव । ‘वाञ्छ इच्छायां लट्’ । अपरेषु इतरेषु शास्त्रेषु क्वचिद्रतिं सुखं नाययौ । हंसोऽरविन्दमकरन्दमास्वाद्य मधु यथा न वाञ्छति तद्वत् अयं श्रीमध्वभाष्यादन्यत्र शास्त्रे रतिं न जगामेति भावः ।। १९ ।।",
  "9020": "तत्रेति ।। भासुरः शोभमानः स शोभनभट्टः तत्र तत्र सभासु वादिनः कुवादिनः । नन्दयतीति नन्दि आनन्दकारणं तीर्थं शास्त्रं यस्य तस्य समये शास्त्रे उक्ताभिः युक्तिभिः विशकलय्य निराकृत्य तान् स्वनिराकृतान् वादिनः समाक्रम्य अगणय्य उचितां सभायोग्यां वाचमुदाहरत् ।। २० ।।",
  "9021": "वक्ष्यमाणार्थे दृष्टान्तमाह–चूर्णकृदिति ।। विविधा उच्चावचत्वेन नानाविधा ये शङ्खाः तेषां चूर्णं करोतीति तादृशः चूर्णकृत् ताम्बूलचर्वणाङ्ग-चूर्णकृत् कश्चित्पुरुषः । न विद्यतेऽर्घो मूल्यं यस्य तदनर्घमपि । प्रदक्षिण आवर्तो यस्य तत्प्रदक्षिणावर्तं यद्वारिजं शङ्खः । बहुधापि मूषाग्निनिक्षेपादिनानाविधप्रयत्नेनापि चूर्णनाय चूर्णीकरणाय अशक्नुवन् सन् असमर्थः सन् अत एव विगतं फलं चूर्णलक्षणं प्रयोजनं यस्य तद्विफलम् । विफलमिति धीर्बुद्धिर्यस्य तादृशः सन् अत्यजत् परित्यक्तवान् । अहोसर्वैश्वर्यकारणं प्रदक्षिणावर्तशङ्खं परित्यजतोऽस्य मौढ्यम् अत्याश्चर्यमिति भावः ।। २१ ।।",
  "9022": "अप्रमेयमिति । यः पुरुषः उपनतं सत्संसर्गादिवशात् प्राप्तं सुदुर्लभं भाग्यरहितानां अतिदुर्लभं ईदृशं प्रदक्षिणावर्तशङ्खसदृशम् । अप्रमेया मतिर्यस्य तस्य श्रीपूर्णप्रज्ञस्य शास्त्रं त्यजति पुरुषार्थप्रदं न भवतीति बुद्ध्या परित्यजति एषः दुर्जनः तस्य शङ्खं त्यक्तवतः,तुल्यमतिः सदृशबुद्धिः । अथवा इति पक्षान्तरसूचकम् । अस्य श्रीमध्वशास्त्रं त्यजतः सदृशो नीचधीः निकृष्टबुद्धिः नास्ति ।। २२ ।।",
  "9023": "क इति ।। हि यस्मात्,न विद्यतेऽर्घो मौल्यं यस्य सोऽनर्घः तादृशो गुणो यस्य पदार्थस्यासौऽनर्घ्यगुणः प्रदक्षिणावर्तशङ्खादिः तस्य मौल्यं केनापि पुरुषेण नाप्यते,तस्मात्,गुणस्य प्रदक्षिणावर्तशङ्खगुणस्य विशेषं दाहेऽपि अचूर्णभाव- लक्षणविशेषं वेत्तीति तादृशः कोऽपि कश्चित्पुरुषः तं अनर्घ्यशङ्खं विक्रीय भूरिधनं अपरिमितधनं आप । तथा हि । इह लोके भाग्यस्य अदृष्टविशेषस्य नियामकं दैवं भाग्यदैवं योग्यतानुगं पुरुषयोग्यतानुसारि पुरुषस्य योग्यतामनुसृत्य फलं ददातीति भावः ।। २३ ।।",
  "9024": "व्यक्तमिति ।। अयं जनः । आत्मन एव परोक्षतया निर्देशः। अहमिति यावत् । व्यक्तं सम्यग्स्वयोग्यतानुसारेणेत्यर्थः । उन्नतिं ज्ञानभक्तयादिगुणैः आधिक्यं इतोऽपि प्राप्तवान् अपि सन् । स्तोकं स्वल्पं मानसं ज्ञानं यस्य तस्य भावस्तत्ता तया स्वल्पबुद्धितयेत्यर्थः । तस्य श्रीमध्वशास्त्रस्याखिलं सम्पूर्णं फलं ज्ञानलक्षणफलं न लभते न प्राप्नोति इति यत् । ततस्तस्मात् तस्य शङ्खविक्रयणेन भूरिधनमाप्तवतः पुरुषस्य तुल्यतां व्रजेत् । हन्त हर्षे ।। २४ ।।",
  "9025": "क्रीतवानिति ।। महान् पूज्यो यो दरः शङ्खः तम् । प्रदक्षिणावर्तशङ्खमित्यर्थः । क्रीतवान् धनं दत्वा स्वीकृतवान् । उदारमुत्तमं चेष्टितं व्यापारो यस्य तादृशो नरपती राजा पुनः सादरं बहुमानेन सहितं यथा तथा सततं अर्चयन्\nपूजयन् सन् याः सम्पद आप ताः सम्पदः वचनचित्तयोः वाङ्मनसयोः गोचराः\nविषयाः न।।२५।।",
  "9026": "शास्त्रेति ।। अमुष्य श्रीमध्वप्रणीतस्य शास्त्रकल्पकतरोः शास्त्राख्यकल्पवृक्षस्य सकलं फलं ज्ञानलक्षणं मोक्षलक्षणं वा फलं कः प्राप्नुयात् । न कोऽपि प्राप्नुयात् । अहो आश्चर्यम् । अपि तथापि यः चतुर्मुखः उत्तमगुणं तं शङ्खं विक्रीय अर्चयन्तं राजानं विडम्बयेत् अनुकुर्यात् । डलयोरभेदः । ‘लबि अवस्रंसने’ । सः को ब्रह्मा प्राप्नुयात्,सकलं फलं प्राप्नुयादेव । ब्रह्मैव हि सर्वशास्त्रोक्तफलप्राप्तियोग्यः । शङ्खं क्रीत्वा सादरमर्चयतो नरपतेः सम्पदो यथा न वचनचित्तगोचराः,एवमेव एतच्छास्त्रकल्पतरोः अखिलं फलं प्राप्तवतो विरिञ्चस्य सम्पदोऽपीति भावः । स शोभनभट्ट इत्युदीर्य जनान् अरञ्जयत् अतोषयत् । ‘रञ्ज रागे’ लङ् ।। २६ ।।",
  "9027": "नेति ।। पूज्यौ चरणौ यस्य तादृशः पूज्याचारो वा । अयं श्रीमध्वः । सुसमयस्य शोभनशास्त्रस्य उद्गमोत्सवे निर्माणोत्सवे केवलं ईदृशैः शोभन-भट्टसदृशैः कविभिः विद्वद्भिः एव न अभ्यपूज्यत । किन्तु,शर्वो रुद्रः शक्र इन्द्रो गुरुर्बृहस्पतिः,ते पूर्वे येषां तानि दैवतानि देवाः तैः अपि अलं अभ्यपूज्यत । हन्त हर्षे । ‘पूज पूजायां’ कर्मणि लङ् ।। २७ ।।",
  "9028": "निम्नेति ।। व्रजन् गोदावरीतटाद्रूप्यपीठपुरं गच्छन् सः श्रीमध्वः । प्राज्यं बहुलं तापं संसारक्लेशं हरतीति तादृशं यद्दर्शनं स्वसिद्धान्तशास्त्रं तदेवाम्बु जलं तेन । ‘दर्शनं दर्पणे धर्मोपलब्ध्योर्बुद्धिशास्त्रयोरि’ति हेमचन्द्रः । सतीः तत्त्वज्ञानयोग्याः प्रजा अशनैः क्षिप्रं वारि ददातीति वारिदः । स चासौ ऋतुश्च वारिदर्तुः प्रावृट्कालः । निम्नभूरिव निम्नप्रदेशानिव अपूरि पूरयामास । दुष्टश्चासौ जनश्च दुर्जनः तं तत्त्वज्ञानायोग्यजनमित्यर्थः । वारिदर्तुस्तुङ्गप्रदेशमिव नो अपूरि न पूरयामास ।। २८ ।।",
  "9029": "कर्मभिरिति ।। पथि सकललोकानां समस्तजनानां कौतुकं कुतूहलं यैः तैः कर्मभिः निमित्तैः जनैः मानितः पूजितः सन् समागतः । रजतासनस्य सम्बन्धि राजतासनं यत्पुरं तस्मिन् विराजितं शिव इति नाम शिवनाम । कीर्त्यते अनेनेति कीर्तनं वाचकं यस्य तं श्रीहरिं सन्ननाम ।। २९ ।।",
  "9030": "अच्युतेति ।। तदा अच्युतस्य प्रमतिः ज्ञानं यस्य सोऽच्युतप्रज्ञ इत्यर्थः । अच्युतप्रियं वन्दमानं तं,दश प्रमतयो यस्य तं पूर्णप्रज्ञं आगतं अवलोक्य यां मुदं सन्तोषं प्राप्तवान् तस्या अवधिः तदवधिः इयत्ता न विद्यते ।। ३० ।।",
  "9031": "प्रीतिमिति ।। पुरा एतदागमनात् पूर्वमेव प्रेषितं श्रीमध्वाचार्येण प्रेषितं यत् अप्रतिमभाष्यं असदृशभाष्यं तत् पश्यति इति प्रेषिताप्रति-मभाष्यदृक् आर्ययतिः ज्येष्ठयतिः । लिकुचान्वयजेत्यर्थः । उत्तमां प्रीतिं सन्तोषं ययौ । इदानीं पुनः सुचिरात् सुचिरकाले द्रष्टुं इष्टं दिदृक्षितं शुचिस्मितं मन्दहासोपेतं तं श्रीमध्वाचार्यं विलोक्य अतोऽपि भाष्यदर्शनजातप्रीतेरप्यरतिशयिनीं प्रीतिं ययौ ।। ३१ ।।",
  "9032": "पूर्ण इति ।। पूर्णा दृष्टिः ज्ञानं यस्य स एव जलधिः समुद्रः तस्मात् । ‘दृष्टिर्ज्ञानेऽक्ष्णिदर्शन’ इत्यमरः । भाष्यमिति संज्ञा यस्य तत्सुखावहं सुखकरं अमृतं जलम् ‘पयः कीलालममृतं जीवनं भुवनं वनं’ इत्यमरः । गृहीतवान् एष यतिराड् यतिश्रेष्ठः स एव घनाघनो वर्षुकमेघः ‘वर्षुकाब्दो घनाघनः’ इत्यमरः । मनुजान् ग्राहयंश्च स्वयं नो मुमोच । चित्रं आश्चर्यम् । अयं भावः वर्षुकमेघो जलधेः जलं संगृह्य देशान्तरे वर्षन् स्वयं मुञ्चति रिक्तो भवति । अयं यतिश्रेष्ठस्तु मध्वाचार्यात् भाष्यं श्रुत्वा शिष्येभ्यो व्याकुर्वंश्च नो मुमोच । अतितरां तन्निरतोऽभूदिति ।। ३२ ।।",
  "9033": "सानुनीतिरिति ।। अथ कस्मिंश्चित्समये सानुनीतिः अनुनयसहितो नीतिमान् अयं श्रीमध्वः । स्वभावतः स्वरूपतः शोभनाय सज्जीवाय कालतः कलिकालवशात्,कुत्सितञ्च तत् मतञ्च कुमतं मायिमतं तेन लीना निगूढा बुद्धिः\nयस्य तस्मै गुरवे अच्युतप्रज्ञाय भाष्यस्य सद्गुणानां गणान् समूहान् अवर्णयत् । ‘वर्ण\nवर्णने’ लङ् ।। ३३ ।।",
  "9034": "उक्तिभिरिति ।। बहुला धीः यस्य स श्रीपूर्णप्रज्ञः । प्रसङ्गतः शोभना युक्तयो यासां ताभिः उक्तिभिः वचनैः तं स्वगुरुं असकृत् बहुवारं बोधयन् सन् । स्थेयसः स्थिरबुद्धेः । ‘स्थास्नु स्थिरतरः स्थेयानेकरूपतया तु यः’ इत्यमरः । बहुयुक्ति-भिर्बोधनेऽपि मायिशास्त्रप्रवणैकबुद्धेरिति भावः । अस्य स्वगुरोः अच्युतप्रज्ञस्य हृद्गतं अरुचेः स्वशास्त्रे रुचिहीनस्य मूलदोषं कारणीभूतदोषं भिषगिव अचिन्तयत् । तस्य चिद्रोगचिकित्सां कुर्वन् भिषग्यथा यथा रोगिणोऽरुचिनिदानं दोषं चिन्तयेत् आधिर्व्याधिर्वेत्यादि,तद्वत् अस्यापि शास्त्रेऽरुचिः किं निबन्धना स्वभावतो दुष्टबुद्धित्वाद्वा उतोपाधितोऽस्य सच्छास्त्रेऽरुचिनिदानभूतं दोषं चिन्तयामासेति भावः । अत्र स्थेयस इति नारुचिविशेषणम् । तथात्वे स्थेयश्शब्दस्योगित्वेन ङीपि कृते स्थेयस्या इति भवेत् ।। ३४ ।।",
  "9035": "दक्षेति ।। दक्षपक्षस्य शोभनसिद्धान्तस्य विहृतेन युक्तिकथनात्मकलीलया ताडयन् निराकुर्वन् । समधिको यः स्वरो व्याख्यास्वरः तस्य श्रिया भीषयन् । हंसराट् परमहंसश्रेष्ठः श्रीमध्वो गुरोः अच्युतप्रज्ञस्य मानसात् मनसः । ‘हृन्मानसं मन’ इत्यमरः । कलिमलं कलिदोषम् । कल्यावेशनिमित्तकं सच्छास्त्रारुचिकारणीभूतं बुद्धिदोषमित्यर्थः । दक्षपक्षविहृतेन शोभनपतत्रविहारेण ताडयन्,समधिकस्वरया भीषयन् हंसराट् राजहंसाख्यपक्षिविशेषः गुरोः महतो मानसात् मानससरसः । एका दृष्टिः यस्य तं काकमिव निराकरोत् निराचक्रे ।। ३५ ।।",
  "9036": "निष्कलङ्कमिति ।। अच्युतमतेः अच्युतप्रज्ञस्य चित्तम् । निर्गतः कलङ्को यस्मात् तादृशं चन्द्रमण्डलमिव फुल्लतां विकासभावं गतं पुण्डरीकमिव कमलमिव । ‘पुण्डरीकं सिताम्भोज’मित्यमरः । प्रसादवत् नैर्मल्ययुक्तं शारदं शरदि भवं वारीव भृशं अत्यर्थं बभौ ।। ३६ ।।",
  "9037": "आननन्देति ।। पुरा कुसमये मायिनः कुत्सितसिद्धान्ते यः आग्रहः,अयं सत्सिद्धान्त इति पक्षपातः सोऽस्यास्तीति तादृशः । पश्चात् मध्वशास्त्र-माकर्णयन् सोऽच्युतप्रज्ञः पिपासुः प्राक्पिपासित अत एव मुहुर्मोहेनाज्ञानेन पीतं लवणोदकं येन तादृशः । लवणोदकमित्यविज्ञाय पीतलवणजल इत्यर्थः । पश्चादमृतं पिबन्निवाननन्द । पुरा तत्त्वबुभुत्सुः सन् मायिसमय एव तत्त्वावेदक इति मत्वा तच्छ्रवणादिना प्रवृद्धमिथ्याज्ञानः पश्चात् तन्निवर्तकं मध्वशास्त्रमाकर्णयन् सन् अच्युतप्रज्ञः पिपासुः पीतलवणजलः पश्चादमृतं पिबन्निव आननन्देति भावः ।। ३७ ।।",
  "9038": "विस्तृतेति ।। विस्तृतमन्तरं ज्ञानं यस्य स पूर्णप्रज्ञः । स एव वियद्गगनं तदेव पदं आश्रयो ययोः तौ यती लिकुचाह्वयजाच्युतप्रज्ञाख्यौ यती । अहश्च रात्रिश्च अहोरात्रं निरन्तरमहोरात्रेऽपीत्यर्थः । शोभनश्चासौ समयश्च सुसमयः श्रीमध्वशास्त्रं तस्य प्रकाशनं प्रकटनं तस्मात् । तद्य्वाख्यानादिति यावत् । नॄणां मोहकं उरुतमो महदज्ञानम् । वियत्पदौ वियदाश्रयौ विधुरवी सुकाले प्रकाशनात् अहोरात्रं उर्वन्धकारं यथा,तथा आस्यतां निराकुरुताम् । अहो आश्चर्यम् । अनयोः भाग्यं इति भावः ।। ३८ ।।",
  "9039": "सज्जनानिति ।। स श्रीमध्वः । सज्जनान् तत्त्वज्ञानयोग्यान् नॄन् पुरुषान् । पापमेषामस्तीति तेषां प्रकृतितः स्वभावतोऽप्रियाऽऽकृतिः स्वरूपं यस्य तादृशम् । पापिनां एतत् शास्त्रं,सुदर्शनचक्रं चेति द्वयमपि स्वभावतो दुःसहं हि । दारुणानि यानि अघानि पापानि तेषां गणस्य समूहस्य दारणं विदारकं सुदर्शनद्वयमपि । शोभनं दर्शनं शास्त्रं,सुदर्शनचक्रं च इति तयोर्द्वयमपि महादरेण महाशङ्खेन च ग्राहयति स्मग्राहयामास ।। ३९ ।।",
  "9040": "नन्विति ।। अयं श्रीमध्वः कदाचन रूप्यपीठपुरगः सन् । न विद्यते छलं व्याजं यस्याः सा अच्छला निर्व्याजा या दया सज्जनविषयकृपा तस्य उदयात् प्रादुर्भावात् । अन्यच्च तत् शरणं च,न विद्यतेऽन्यशरणमन्यरक्षको यस्य तादृश आत्मा मनो येषां तेषाम् । न विद्यतेऽन्यशरणं येषां तेऽनन्यशरणाः,अनन्यशरणा इत्यात्मा मनो येषां तेषामिति वा । श्रीमध्वाचार्य एव शरणं न अन्य इति मनसा युक्तानामित्यर्थः । सतां सत्पुरुषाणां,सिद्धेः मोक्षसिद्धेः यो विघ्नः स एव मुखं मुख्यं येषां ते तादृशा ये दोषाः तेषां भेषजम् औषधम् ऐच्छत् । सतां मोक्षविघ्नादिदोषप्रतीकारत्वेन श्रीकृष्णप्रतिष्ठां करिष्यामीत्यैच्छदिति भावः ।। ४० ।।",
  "9041": "गोपिकेति ।। दश पूर्णा मतिः ज्ञानं यस्य स श्रीपूर्णप्रज्ञः । गोपिकाप्रणयिनः गोपिकानां वल्लभस्य श्रियः पतेः भर्तुः श्रीकृष्णस्य शिलामयीं शिलात्मिकां आकृतिं प्रतिकृतिं जलाशये तटाके त्रयश्च चत्वारश्च त्रिचतुरास्तैः शिष्यकैः शोधयन् मलक्षालनं कुर्वन् कारयंश्च । ततः शोधनानन्तरं इह तटाके व्यगाहयत् । अवगाहयामास । ‘गाहू विलोडने’ लङ् । अभ्यषिञ्चदिति भावः ।। ४१ ।।",
  "9042": "स्पर्शनादिति ।। अतिपावनात् अतिपवित्रात् स्पर्शनात् अवगाहनसमये स्वकरस्पर्शात् भगवतो हरेः श्रीकृष्णस्य सन्निधानस्य पदमास्पदं तस्य भावः तत्ता तां गताम् । अत एव त्रिंशत् त्रिंशत्संख्याका य उद्यतनराः प्रतिमां उद्धर्तुं उद्यताः पुरुषाः तैः सुदुर्धरां सुतरां धर्तुं अशक्यां इमां प्रतिमां स्वयमेव लीलया अनायासेन मठं अनयत् । ‘मठश्छात्रादिनिलयः’ इत्यमरः ।। ४२ ।।",
  "9043": "मन्दहासेति ।। स श्रीमध्वः । मन्दो हासो यस्मिन् तत् । मृदु सुन्दराननं यस्य तम् । ‘मन्दहासहसितेन्दु’मिति क्वचित्पाठः । अतीन्द्रिया प्राकृतेन्द्रियागोचरा आकृतिः स्वरूपं यस्य तम् । सुन्दरं वन्द्यं ब्रह्मादिस्तुत्यं नन्दनन्दनं नन्दगोपपुत्रं श्रीकृष्णम् । आकृतेः प्रतिमायाः या शुचिप्रतिष्ठा शोभनप्रतिष्ठाविधानं तया इह अस्यां प्रतिमायां सन्यधापयत् सन्निहितं कारयामास ।। ४३ ।।",
  "9044": "मानिन इति ।। कलापकमिदम् । ‘कलापकं चतुर्भिः स्या’दित्युक्तेः । स्वतेजसा स्वसामर्थ्येन विश्वस्य समस्तजगतः विस्मयं आश्चर्यं करोतीति तादृशः । अत एव जनैः पुनर्मुहुर्वन्द्यमानौ चरणौ पादौ यस्य तादृशः । चित्रो यो दिग्विजयः सर्वदेशस्थवादिविजयः तेन कीर्त्या प्रशस्या कीर्तिरस्यास्तीति तादृशः । निजा आत्मीयाः प्रजा अनुदिनं प्रतिदिनं मोदयन् तत्त्वोपदेशादिना सन्तोषयन् । वासुदेवदयितः श्रीकृष्णप्रियो महिष्ठा महती धीः यस्य स श्रीपूर्णप्रज्ञः । यः खलः आत्मनः स्वस्य दैवतात् लब्धा प्रतिभा प्रज्ञा दैवतप्रतिभा तया । मान एषामस्तीति मानिनः तान् अपि इत्यर्थः । वशीचकार । यायजूकगुणं यष्ट्रत्वाख्यगुणमात्मनः स्वस्य स्मरन् । अस्मिन्नधिवासहोमे स्वस्यैव योग्यतामन्यस्य तदभावञ्च स्मरन्नित्यर्थः । जराघटित इति गोत्रं नाम यस्य तादृशः। ‘गोत्रं क्षेत्रेऽन्वये चित्रे सम्भाव्ये बोधवर्त्मनोः । वने नामि्न च गोत्रोऽद्रौ गोत्राभुवि गवां गणे’ इति हेमचन्द्रः । उच्यते । जराघटितगोत्र इत्यस्य मोरडित्ताय इत्यपभ्रष्टसंज्ञा ।। ४४ ।।",
  "9045": "आत्मन इति ।। अमुं पापपुरुषं आत्मनः स्वस्य प्रियतमस्य पूर्वाश्रमे स्ववेदपाठकसुतस्य यः क्रतुस्तस्य घातुकं विघ्नकर्तारम् । अहमेव कुलश्रेष्ठत्वात् यजनकर्मणि योग्यः । अयं तु अकुलीनत्वात् याजनीयो न भवति इत्यादि कथनपूर्वकं स्वोपाध्यायसुतेन क्रियमाणयज्ञस्य विघ्नकर्तारमित्यर्थः । अवेत्य ज्ञात्वा तं जराघटितगोत्रजं,अथ ततोऽन्यमहितममित्रं जनं तत्पक्षीयजनमपि । भूधरो राजा बालकन्यापुराधिपः,स च समर्थौ पूर्वपक्षाधिप,पश्चिमपक्षाधिपौ तौ च सर्वे समस्तजनाश्च । सर्वभूधरसमर्थाः पूर्वका यथा भवति तथा सर्वसमक्षमित्यर्थः । निरस्य निरुत्तरं कृत्वा अयाजयत् इति उत्तरत्रान्वयः ।। ४५ ।।",
  "9046": "४४ श्लोकार्थेन सह व्याख्यातं इदम् ।। ४६ ।।",
  "9047": "वासुदेव इति ।। वासुदेवदयितो महिष्ठधीः श्रीपूर्णप्रज्ञः । वासुदेवं तन्नामकं स्वोपाध्यायसुतं धार्मिकं भूसुरं ब्राह्मणम् । स्वतेजसा स्वबलेन विश्वविस्मयकरः । अत एव जनैः वन्द्यमानचरणः चित्रदिग्विजयकीर्त्यकीर्तिमान् अनुदिनं निजाः प्रजाः मोदयन् वासुदेवदयितः श्रीकृष्णप्रियो भीम इति मूर्तिः स्वरूपं यस्य स भीममूर्तिः अयमेव श्रीमध्व एव । यः खल आत्मनो यायजूकगुणं शिवप्रीत्यर्थं नरमेधेन यष्ट्रत्वाख्यगुणं स्मरन् सन् राज्ञो विहिंस्य शिवमिष्ट्वा तेन यष्ट्रत्वं स्वस्यार्थयन् सन्निति भावः । आत्मनो दैवतप्रतिभया रुद्रादिदेवानां वरदाननिमित्तया प्रज्ञया मानिनोऽपि प्रबलानपि राज्ञो वशीचकार । यः खलो जराघटितगोत्रो जरासन्धनामा उच्यते । पापपूरुषममुं जरासन्धमात्मनः स्वस्य प्रियतमो यः क्रतू राजसूययागस्तस्य घातकमवेत्य तं निरस्य संहृत्य । अथ सर्वभूधरसमर्थपूर्वकं सर्वराजश्रेष्ठपूर्वकमहितं जनमपि निरस्य विजित्य पुरा धर्मसूनुमिव युधिष्ठिरमिव साधु सम्यक् यथा भवति तथा अयाजयत् इति श्लोकचतुष्टयस्यैकान्वयः ।। ४७ ।।",
  "9048": "याज्ययेति ।। विश्ववेत्तुः श्रीपूर्णप्रज्ञस्यानुजोऽत्र यज्ञे होतृतां प्राप्य । समुचितानुवाक्या पूर्वभाविनी ऋग्यस्यास्तया समुचितानुवाक्ययुतयेत्यर्थः । याज्यया,अध्वर्युप्रैषानन्तरा प्रणवान्ता याज्या तथा । सप्रवर्ग्यविभवैः वषट्कारान्तैः,याज्यमहावीरप्रस्तोतृसामादिभिः सहितैः,अभिष्टवैः च अनवरतमुच्यमानप्रणवान्तैः । ‘ब्रह्मजज्ञान’मित्याद्या ऋचोऽभीष्टवाः तैः च दैवतततीः देवसमूहान् अतोषयत् ।। ४८ ।।",
  "9049": "स प्रयुज्येति ।। निशाता निशिता शिक्षितेति यावत् धीः यस्य स श्रीमध्वानुजः । निशिताः वीर्यवतीः । विश्वे च देवाश्च अग्निमारुतमरुत्वन्तस्तेषां सम्बन्धीनि वैश्वदेवानि तानि च तानि वरशास्त्राणि च तत्तन्मन्त्रसम्बन्धेनोत्तमास्त्ररूपा ऋचश्च तेषां सन्ततीः समूहान् प्रयुज्य । राक्षसाश्च असुराश्च तेषां निरासं करोतीति तादृशः सन् । यज्ञविघ्नकरराक्षसासुरनिरासकरस्सन्नित्यर्थः । सुरान् देवान् भागं हविर्भागं वीरवर्य इव वीर्यश्रेष्ठ इव आपयत् प्रापयामास । यथा कश्चिद्वीरश्रेष्ठः न्यायमार्गे स्थितः शस्त्रसन्ततीः प्रयुज्य अन्यायेन धनादिभागमिच्छतो दुष्टान् निरस्य तद्भागार्हान् भागं आपयेत् तद्वत् इति भावः ।। ४९ ।।",
  "9050": "वायुनेति ।। त्रिरपि त्रिवारमपि । पूर्वं पातुं शीलमस्येति पूर्वपायी तेन । वेगेन सर्वान् देवान् विजित्य प्रथमत एव सोमं पीतवतेत्यर्थः । सर्वाणि दैवतानि जयतीति तेन । वेगेन सर्वदेवान् जितवेत्यर्थः । तरो वेगोऽस्यास्तीति तेन । ‘तरसी बलरंहसी’ति वैजयन्ती । वायुना यः क्रतुः,अपरोक्षं सर्वप्रत्यक्षगोचरं वपुः शरीरं यस्य तेनापि श्रीमध्वरूपेणापीत्यर्थः । अपेक्षितो निष्पन्नो भवेदित्यपेक्षितः । अत्र भुवि तं महाक्रतुं को वर्णयति?न कोऽपि तद्वर्णनसमर्थ इत्यर्थः । वायोः त्रिरपि पूर्वपायित्वञ्च– ‘देवा वै सोमस्य राज्ञो देवा दिधिषे पूर्वपेय’मित्यादिश्रुतिसिद्धम् ।। ५० ।।",
  "9051": "ब्रह्मेति ।। ब्रह्मणो गुणपूर्णस्य श्रीहरेः वेदने ज्ञाने निविष्टं निरतं चेतश्चित्तं येषां तेषां ब्रह्मजिज्ञासूनामिति भावः । तत्र ब्रह्मज्ञाने कर्म,अन्यत्करणं करणान्तरं साधनान्तरमित्यर्थः । भवेत् । जिज्ञासुनानु ष्ठितं श्रवणादिकं यथा ज्ञानसाधनं भवेत्तद्वदेव जिज्ञासुना स्वर्गादिफलकामवर्जितेन अनुष्ठितं कर्मापि ज्ञानसाधनं भवेदिति ज्ञापयन् परात्मनः श्रीहरेर्वेदको बोधकः परमात्मज्ञापने प्रवृत्त इति भावः । सः श्रीमध्वाचार्यः कर्मापि भगवद्विषयकं यज्ञादिकर्मापि धर्मं मुमुक्षुधर्मं अचीकरत् कारयामास\nहि ।। ५१ ।।",
  "9052": "यानीति ।। वितानं विस्तृतं चेतो यस्य तस्य पूर्णप्रज्ञस्य । यानि यानि चरितानि कर्माणि मनोहराणि यानि यानीरितानि च वचनानि च,तानि तानि विश्वविस्मयकराणि विश्वस्य समस्तजगतो विस्मयकराणि आश्चर्यकराणि सन्ति,भान्ति हिशोभन्ते हि । अहो।। ५२ ।।",
  "9053": "सरस्वतीरिति ।। पृथुः पूर्णः प्रबोधो यस्य स श्रीमध्वः । शरीरमेषामस्तीति तेषां पुरुषाणां वृत्तिं स्नानपानादिना जीवनं कुर्वन्तीति वृत्तिकर्यस्ताः । ‘वृत्तिर्वर्तनजीवने’ इति वैजयन्ती । बह्वीः सरस्वतीर्गोदावर्यादिनदीरतीत्य । समतीता गोत्राः सह्यविन्ध्यादिपर्वता येन तादृशः सन् पुरेव पूर्वमिव कृष्णप्रियं श्रीवेदव्यासप्रियमुत्तमाश्रमं श्रेष्ठबदरिकाश्रमं न,विद्यते श्रमो यथा भवति तथाऽश्रमं पुनरापत् प्राप । यद्वा पृथुप्रबोधः । शरीरिणां वृत्तिकरीः स्वर्गादिदानेन प्रवृत्तिकरीः सरस्वतीर्वाचोऽतीत्य । ‘ज्योतिष्टोमेन स्वर्गकामो यजेत’ इत्यादीनामापाततः स्वर्गादिविषयकप्रतीतिमुत्पाद्य तत्र प्रवृत्तिकारिणां वचसां विष्णुविषयत्वसमर्थनेन मोक्षपरतां प्रतिपाद्येति भावः । समतीतं गोत्रं विश्वामित्रादि गोत्रविहिताचारविशेषो येन तादृशः सन् । कृष्णप्रियं भगवतःप्रियम् । ‘यत्याश्रमे तुरीये वै प्रीतिर्मम गरीयसी’ इति वचनान् । उत्तमाश्रमं यत्याश्रमं पुरा ब्रह्मचर्याश्रमानन्तरं यथा प्राप तद्वत् बदरिकाश्रमं प्रापेति भावः । अत्र वंशस्थवृत्तम् । ‘जतौ तु वंशस्थमुदीरितं जरा’विति लक्षणात् ।। ५३ ।।",
  "9054": "प्रणम्येति ।। महिष्टं महत् हृदयं ज्ञानं यस्य स श्रीमध्वः । महान् यो महिमा तेन सिन्धुरिव सिन्धुः पूर्ण इत्यर्थः । गुरुं श्रीवेदव्यासं आदरात् प्रणम्य । अथ जगतां हितं विदधतः कुर्वतः तस्य श्रीवेदव्यासस्य । योग्यतः स्वेन कर्तुं योग्यान्नियोगतः नियोगात् आज्ञया इत्यर्थः । सानुगः सपरिवारः सन् गतः बदरिकाश्रमे श्रीव्यासं नत्वा तदाज्ञया ततो निवृत्तः सपरिवारः पुनरपि रजतपीठपुरं गतः सन् इति भावः । आनन्दतः सन्तोषात् निजैः स्वभक्तैः अभिगतः सन् रजतपीठे वासो\nयस्य तं श्रीहरिं अनमत् । ‘जसौ जसयला वसुग्रहयतिश्च पृथ्वी गुरुरि’ति वचनात् पृथ्वीवृत्तम् ।। ५५ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां नवमः सर्गः ।।",
  "10001": "सपदीति ।। अथ मायाः लक्ष्म्याः धवस्य भर्तुः माधवस्य ये गुणा ज्ञानानन्दादयः तेषां साधकः प्रतिपादकः । पापाः पापिष्ठाः ‘अर्शाद्यच्’ कुवादिनः त एव पान्थाः अध्वगाः तेषां तापकरो वादेन सन्तापकारी मध्वरविः मध्वाख्यभानुः । सपदि भृगोः कुलस्य गोत्रस्य तिलक इव श्रीपरशुरामः तस्य स्थानं देशम् । परशुराम-सृष्टतौलवमण्डलं इत्यर्थः । भृशं सम्यक् समस्कुरुत अलञ्चक्रे । सम्पूर्वात् कृञो लङ् सम्परिभ्यां इति सुट् ।\nमाधवस्य वसन्तस्य गुणा धर्मभूता बकुलाशोकचम्पकादिविकासः कोकिलकूजितादयश्च तेषां साधकः स्वप्रकाशेन सम्पादकः । ‘चैत्रादिमासौ मधुमाधवौ द्वौ’ इति हलः । पापा उलूकादिक्रूरप्राणिनः ते च पान्थाश्च तेषां तापकरो रविः । भृगुकुलतिलकस्य शुक्रस्य स्थानं वृषभराशिं यथा स्वावस्थानेन अलङ्कुर्यात् तद्वत् इति भावः । आर्यावृत्तम् । ‘यस्याः प्रथमे पादे द्वादशमात्रास्तथा तृतीयेऽपि । अष्टादश द्वितीये चतुर्थके पञ्चदश सार्ये’त्युक्तेः ।। १ ।।",
  "10002": "दशेति ।। कश्चित् दशमतेः श्रीपूर्णप्रज्ञस्य शिष्यः । कुतूहलेन बदरिकाश्रमगमनादिकं श्रुत्वा विस्तरेण श्रोतुं कुतूहलेन नतायै नम्रायै । जनानां समूहो जनता शुभा सती या जनता तस्यै । विविधानि नानाविधानि सुवृत्तानि श्रीमध्वचरित्राणि यस्मिन् प्रतिपादकत्वेन तत् । आर्यातोटकादिनानावृत्तयुक्तं सुवृत्तं काव्यमिव । नायकः स्वामी श्रीमध्वः तस्य स्तवेन स्तुत्या सहितं सनायकस्तवकम् । स्वार्थे कः । काव्यमपि काव्यनायकस्तवसहितम् । वाक्यं,काव्यमिवोचे । वृत्तं गीतिः ‘आर्या प्रथमार्धसमं यस्या अपरार्धमाह तां गीतिम्’ इत्युक्तेः ।। २ ।।",
  "10003": "भुवनेति ।। वयं सुरायुषापि भुवनेषु अद्भुतं आश्चर्यं यन्मध्वचेष्टितं श्रीमध्वाचार्यचरित्रं सकलं समस्तं न वदेम खलु । देवानां आयुषापि सर्वं वक्तुं असमर्था इति भावः । तर्हि नोच्यतां इत्याशङ्क्य परिहरति किन्त्विति । किन्त्वथापि शुश्रूषुजनाय श्रोतुमिच्छवे जनाय किञ्चिदपि अल्पं वा वर्ण्यते । सुन्दरीवृत्तम् । ‘अयुजोर्यदि सौ जगौ लगौ समयो स्भौ रलगाश्च सुन्दरी’त्युक्तेः ।। ३ ।।",
  "10004": "क्वचिदिति ।। एषः क्वचित् कुत्रचित् देशविशेषे पान्थजनैः पथिकैः खननं खननव्यापारं विधापयन्तं कारयन्तम् । स्वमपि आत्मानमपि प्रतिचोदयन्तं भवद्भिरपि खननं कर्तव्यमिति सपरिवारं प्रतिचोदयन्तं ईश्वरदेवं तन्नामकं भूपम् । न कुशला अकुशलाः तान् । खननविषये चातुर्यरहितानित्यर्थः । नोऽस्मान् क्रियया प्रबोधय ज्ञापय । त्वमेव किञ्चित् खननं कृत्वैवं क्रियतामित्यस्मान् प्रदर्शय इत्यूचे । चन्द्रिकावृत्तम् । ‘विषमे ससजा गुरू यदि स्युः सभरा यश्च युजीह चन्द्रिका सा’ इत्युक्तेः ।। ४ ।।",
  "10005": "प्रकारमिति ।। खलः ईश्वरदेवः प्रकारं खननप्रकारं प्रकटीकर्तुं स्वयं क्रियया स्पष्टीकर्तुमारभ्य । महीयसी अतिमहती मतिः यस्य स श्रीपूर्णप्रज्ञः तस्य माहात्म्यात् सामर्थ्यात् । विवशस्य परवशस्य भावो वैवश्यं तेन खनन् सन् न विरराम । रमु क्रीडायां लिट् । ‘व्याङ्परिभ्य’ इति परस्मैपदम् । पथ्यावक्त्रवृत्तम् । ‘युजश्चतुर्थतोजेन पथ्यावक्त्रं प्रकीर्तितमि’त्युक्तेः ।। ५ ।।",
  "10006": "महीयोमतिमहात्म्यमुपपादयति– नेत्यादिना ।। न ।\nअनेनेन । अनेन । अनेनोनूनेन । ननु । नुन्नाः । नानानाः । नो । नूनं नानेनानूनना । अनुन्नः । इति पदच्छेदः । अनेनोनूनेन,न विद्यते एनः पापं यस्य सोऽनेनाः निर्दोषः इति यावत् । अनूनो गुणादिभिः नूनो न भवति इति अनूनः अनेनाश्चासावनूनश्चेत्यनेनोनूनः तेन । अनेनेन,अनानां प्राणानां इनः स्वामी तेन । अनेन श्रीमध्वरूपिणा मुख्यप्राणेन । नानानाः अनाः प्राणाः तत्सम्बन्धित्वात् आनाः प्राणिनःनानाविधाश्च ते आनाश्च नानानाः । यद्वा,अनाः प्राणा येषां सन्तीत्यनाः । अर्शादित्वान्मत्वर्थेऽच्,नानाविधाश्च तेऽनाः प्राणिनश्चेति नानाना इति वा । नूनं प्रायः न नुन्नाः न प्रेरिता नो ननु न विद्यन्ते खलु । तर्हि भगवानप्यनेन प्रेरितः किमित्यत आह– नानेति ।। नानेनानूनना,नानाविधाश्च ते इनाः स्वामिनश्च नानेनाः तारतम्येन नानाविधाः सर्वजीवानाम् ईश्वराः ब्रह्मादयः तेष्वनूनः नूनो न भवति,पूर्णः स चासौ ना पुरुषश्च,अनूनना पूर्णपुरुषः श्रीनारायणः । अनुन्नोऽनेनाप्रेरितः । अत एव प्रायःशब्दार्थकं नूनमिति पदमुक्तमिति भावः । एकाक्षरमुपगीतिवृत्तम् ‘आर्यापरार्धतुल्ये दलद्वये प्राहुरुपगीतिमि’त्युक्तेः ।। ६ ।।",
  "10007": "यमिति ।। यं श्रीमुख्यप्राणं स्मरतां सतां,भवे संसारे प्रभवतीति भवप्रभवः संसारे विद्यमान इत्यर्थः । अशेषश्चासौ भवप्रभवश्च । सुखविरुद्धं असुखं दुःखं तदेव अब्धिः अपैति अपगच्छति । इण् गतौ लट् । किञ्च यत्स्तवनं यस्य स्तुतिः तस्मिन् रता निरताः,यमश्च शेषश्च भवो रुद्रः स च यमशेषभवाः ते च ते प्रभवा ईश्वराश्च । जगतामिति शेषः । भान्ति स्म । ईदृशि एतादृशमहागुणे मरुति श्रीमुख्यवायौ इदं ‘वैवश्येन खनन् खलो नोपररामे’तीदं चित्रं आश्चर्यं न भवति । यमशेषभवादि जगत्प्रभूणामपि तदधीनत्वादिति भावः । तोटकवृत्तम् ‘यदि तोटकमब्धिसकारयुत’मिति तल्लक्षणात् ।। ७ ।।",
  "10008": "सञ्चरन्निति ।। सञ्चरन् तत्र तत्र पर्यटन् अञ्चनीयः पूज्यः । विष्णोः भक्ताः वैष्णवाः तेषु अग्रेसरः श्रेष्ठः विभुः सर्वसमर्थः । आप्तैः निजैः शिष्यैः वृतः एषः श्रीमध्वः । कदाचित् शात्रवाणां शत्रूणां आतङ्कतो भयात् त्यक्ताः त्याजिता विश्वप्लवाः समस्तनावो यस्मिन् तादृशं विष्णुपद्याः गङ्गायाः तटं तीरं प्रापत् जगाम । स्रग्विणीवृत्तम् । ‘कीर्तितैषा चतूरेफिका स्रग्विणी’त्युक्तेः ।। ८ ।।",
  "10009": "इमानिति ।। दयालुः दयाशीलो मूलाश्रयः सर्वेषां मूलाश्रयभूत आत्मा स्वरूपं यस्य तादृशः सः श्रीमध्वः । तदा,आत्मवाक्यात् स्ववाक्यात् स्वस्मात् स्वस्मात्पूर्वः स्वस्वपूर्वः स आश्रयो येषां तान् इमान् स्वशिष्यान् । अन्यङ्घ्या न भवतीति अनन्यङ्घ्या ताम् । नावा विना अन्येन लङ्घयितुं अशक्यामित्यर्थः। तां नदीं गङ्गां निषेद्धॄन् ‘न गन्तव्यं न गन्तव्य’मिति निवारयतः पुरुषान् अनादृत्य अगणय्य संसृतिं वा संसारमिव लीलया सहितं यथा भवति तथा सलीलं अत्याययत् तारयामास । ‘अय गतौ’ णिजन्ताल्लङ् । सर्वेषां मूलाश्रयत्वेन अग्रतो यान्तं श्रीमध्वं तद्वचनात् एको जग्राह । तमपि अन्यः तमपि अन्यः इति स्वस्वपूर्वाश्रयात् शिष्यान् क्रमेण,स्वोत्तमभक्तियुक्तान्,स्वयं निषेद्धॄन् मोक्षविरोधिनः कामक्रोधादीन् अनादृत्य यथा संसारात् तारयति तद्वत् तारयामासेति भावः । भुजङ्गप्रयातं वृत्तम् । ‘भुजङ्गप्रयातं चतुर्भिर्यकारैः’ इत्युक्तेः ।। ९ ।।",
  "10010": "वारयतेति ।। सः श्रीमध्वः । वैरिसुहृदोऽस्मद्वैरिप्रियानमून् वारयत वारयत निवारयन्तु निवारयन्तु । पारगमनात् तीरगमनात् प्राक् मारयत मारयत । उभयत्रापि सम्भ्रमे द्विरुक्तिः । इत्यालपतो भाषमाणानापततोऽभित आपततः त्वरकाणां तुरुष्काणां राजा त्वरकराजः तस्य पुरुषान् भटान् उचितवाचा तान् प्रवक्तुमुचितया वाचा । तुरुष्कभाषयेत्यर्थः । उच्चैरित्यवदत् । इन्दुवदनावृत्तम् । ‘इन्दुवदना भजसनैः सगुरु-युग्मैरि’त्युक्तेः ।। १० ।।",
  "10011": "नेति ।। हे जडाःविवेकशून्याःयूयं साहसात् जले न पतत । अहो आश्चर्यम् । भवतां अविवेकितेति भावः । कुत इत्यत आह— नेति । वो युष्माकं बहुतया अस्मदपेक्षया बहुत्वेन अबहोः युष्मदपेक्षया अल्पसंख्याकात् जनात् भयं न हि । इतश्च जले न पततेत्याह— भवतामिति । वयं भवतां पतिं स्वामिनं क्षितिपतिं राजानं दिदृक्षवो द्रष्टुमिच्छवःसन्तः प्रतियाम प्रत्यागच्छाम । तस्मात्केन केन कारणेन कलहं चिकीर्षथ कर्तुमिच्छथ । इत्यवदत् इत्यन्वयः । मञ्जुभाषिणीवृत्तम् । ‘सजसा जगौ भवति मञ्जुभाषिणी’त्युक्तेः ।। ११ ।।",
  "10012": "वचसेति ।। सः श्रीमध्वः । इत्येवमुक्तेन अनेन वचसा परान् द्विषतः । नरेन्द्रः कश्चिद्गारुडिगः । नरेन्द्रो विषवैद्यश्चेत्यभिधानम् । मन्त्रबलात् मन्त्र-सामर्थ्यात् भुजगानिव सर्पानिव न्यरुणत् रुरोध । ‘रुधिर् आवरणे’ लङ् । परिजनं स्वसेवकजनं मृतिश्च भीश्च मृतिभियौ तुरुष्केभ्यो मरणभयौ त एव सरित्तस्याः । देवसरितः गङ्गायाश्च समं युगपत् उदतारयत् उत्तारयामास । प्रमिताक्षरावृत्तं ‘प्रमिताक्षरा सजससैः कथिता’ इत्युक्तेः ।। १२ ।।",
  "10013": "निर्विकारेति ।। सः जगदीशः श्रीमध्वः । क्रूरं यत्किङ्करसहस्रतयं तुरुष्कराजभृत्यसहस्रं तेन परीतोऽपि परिवृतोऽपि निर्विकारं चरितं व्यापारो यस्य तादृशः सन् व्रजन् गच्छन् सन् । सृगालसमूहे सृगालवृन्दे सिंहराडिव उदलसत् शुशुभे । स्वागतावृत्तम् । ‘स्वागता रनभगैर्गुरुणा च’ इत्युक्तेः ।। १३ ।।",
  "10014": "अप्रकम्प्येति ।। सौधशिखरे सौधोपरिभागे स्थितो नृपः तुरुष्कराजः । सुरासुरैः अप्रकम्प्यं अधृष्यं वपुर्यस्य तं सिंहसंहननं वराङ्गरूपोपेतम् । ‘वराङ्गरूपोपेतो यः सिंहसंहननो हि सः’ इत्यमरः । उन्नतं प्रांशुमेनं श्रीमध्वं आत्मनो नगरान्तिकं नगरसमीपं प्राप्तं प्रेक्ष्य इत्यब्रवीत् । रथोद्धतावृत्तं ‘रात्परैर्नरलगै रथोद्धता’ इत्युक्तेः ।। १४ ।।",
  "10015": "रिपुनृपेति ।। हे सुमुख रिपुश्चासौ नृपश्च तस्य प्रणिधयो गूढपुरुषा इति या प्रतिशङ्का अशङ्का तया । ‘प्रणिधिर्गूढपुरुष’ इत्यमरः । पथिकानां पान्थानां पाटनकर्मणि हिंसनकर्मणि दीक्षितैः तदेकनिरतैः यमभटैरिव परुषैः क्रूरैः मे पुरुषैः भटैः कथं विहिंसितः संहृतो नासि । द्रुतविलम्बितवृत्तं ‘द्रुतविलम्बितमाह नभौ भरावि’त्युक्तेः ।। १५ ।।",
  "10016": "अप्लवेति ।। ते तव,न विद्यते प्लवो नावो यस्याः सा च सा देवनदी च तस्याः तरणं लङ्घनं कथं केन प्रकारेण?हन्त प्लवरहितगङ्गातरणं आश्चर्यमिति भावः । त्वं किञ्च किं वा चिकीर्षसि?इतः परं किं कर्तुमिच्छसि?इत्यब्रवीदिति पूर्वेणान्वयः । महांश्चासौ पुरुषोत्तमदासश्च स श्रीमध्वः । इह,इति प्रभृतिः आदिः यस्य तदितिप्रभृति इत्यादिवाक्यमित्यर्थः । निगदन्तं तं नृपतिं तद्भाषया इत्याद्यं चित्रं वाक्यं आह स्म इत्युत्तरश्लोकेनान्वयः । दोधकवृत्तं ‘दोधकमिच्छति भत्रितयाद्गावित्युक्तेः ।। १६ ।।",
  "10017": "य इति ।। विश्वं दीपयति प्रकाशयति इति विश्वदीपः । विश्वप्रकाशको योऽसौ देवः प्रदीप्तः प्रकाशमानः । सर्वं अशेषं कर्म तत्परानुग्रहः तस्य परमानुग्रहः तेन कुर्मः । कथं अप्लवदेवनदीतरणं इत्यादेरिदमुत्तरम् । तावत् तूर्णं उदीचीं आशां उत्तरां दिशं यामो गच्छामः । किं चिकीर्षसि इत्यस्योत्तरमेतत् । इति आद्यं यस्य तदित्याद्यं चित्रवाक्यं तद्भाषया आह स्म । शालिनीवृत्तम् । ‘मस्तौ गौ चेच्छालिनी वेद लोकै’रित्युक्तेः ।। १७ ।।",
  "10018": "गाम्भीर्यमिति ।। राजा श्रीमध्वस्य गाम्भीर्यं धृतिं धैर्यं,उरुवीर्यं उत्कृष्टसामर्थ्यं,आर्यभावं,पूज्यतां,विद्वत्तां वा,अग्रयं तेजः,देशश्च कालश्च ताभ्यां युक्तां योग्यामित्यर्थः । गिरमपि स्फुटं सम्यक् उपलभ्य प्राप्य श्रुत्वा दृष्ट्वा च इत्यर्थः । विस्मितः सन् सपदि अस्मै श्रीमध्वाय राज्यार्धं राज्यस्य अर्धभागं समर्पयाम्बभूव । प्रहर्षिणीवृत्तं ‘आशाभिर्मनजरगाः प्रहर्षिणीयमि’त्युक्तेः ।। १८ ।।",
  "10019": "दण्डेति ।। नृपपूरुषाणां नृपभटानां दण्डार्हो दण्डनयोग्य इति या बुद्धिः तस्या विषय एष श्रीमध्वः । इत्थं नृपस्य राज्यार्ह इति बुद्धिः तस्या विषयोऽभवत् । स प्रसभतो बलाद्गन्तुं प्रभुरपि समर्थोऽपि प्रसभतो गन्तुमशक्तानां विपत्सु आपत्सु कार्यां नीतिं तत्तद्देशकालात्मशक्तयाद्यनुसारेण प्रवृत्तिप्रकारं दर्शयितुमेव तथा व्यधात् चकार । यथा राजा राजपुरुषाश्च परितुष्टा भवेयुः तथा कृतवानिति भावः । वसन्ततिलकावृत्तं ‘उक्ता वसन्ततिलका तभजा जगौ गः’ इत्युक्तेः ।। १९ ।।",
  "10020": "कदाचिदिति ।। विभुः श्रीमध्वः । कदाचित् अभिपततां चोराणां निकरं समूहमवलोक्य स्वीयान् स्वकीयान् सर्वान् अवस्थाप्य एकत्र स्थापयित्वा । स्वयमेकं पटं पिण्डीकृत्य गृहीत्वा करं हस्तं गच्छतीति करगः स चासौ पटश्च तस्य पिण्डे या अर्थमतिः धनमतिः तां करोतीति तादृशः सन् । एतेषु चोरेषु मध्ये चरन्नितस्ततः पर्यटन् एतान् संमोह्य मोहयित्वा प्राक्पूर्वं भारतयुद्ध इत्यर्थः । विजयः अर्जुनः ‘बीभत्सुर्विजयः पार्थः सव्यसाची धनञ्जय’ इति भारतोक्तेः । संशप्तकगणानिव मिथः परस्परमघातयत् । ‘हन हिंसागत्योः’ णिजन्ताल्लङ् । शिखरिणीवृत्तं ‘रसै रुद्रैः छिन्ना यमनसभलागः शिखरिणी’त्युक्तेः ।। २० ।।",
  "10021": "अन्यत्रेति ।। असौ धन्यप्रवरः श्रीमध्वः । अन्यत्र च शतं संख्या येषां तान् शूरान् स्वस्य जिघांसून् प्राप्तान् आगतान् । एकेन शिष्येण उपेन्द्रतीर्थाख्येन आकृष्टा कुठाराः परशवो येभ्यः तान् । तेनैव शिष्येण यूथे भवो यूथ्यः निस्ताडितो नितरां ताडितो यूथ्यो येषां तान् चोरान् द्राक् अद्रावयत् द्रावयामास । मणिमालावृत्तं ‘त्यौ त्यौ मणिमाला छिन्ना गुहवक्त्रैरि’त्युक्तेः ।। २१ ।।",
  "10022": "क्वचिदिति ।। क्वचित् अन्यत्र दस्यवः,ससंघं शिष्यसमूहसहितं अमुं मध्वं दृष्ट्वा शिलानां छटेति भ्रमात् । ‘सटाच्छटाभिन्नघनेन बिभ्रते’त्यादिप्रयोगात् छटाशब्दः समूहार्थे प्रसिद्धः । एते शिलासमूहा न मनुष्या इति भ्रान्तेरित्यर्थः । ससङ्घममुमत्यजन् । पुनः पश्चात् अवेक्ष्य कुतूहलात् कौतुकात् तं श्रीमध्वं आनमन् । प्रमाणिकावृत्तं ‘प्रमाणिका जरौ लगौ’ इत्युक्तेः ।। २२ ।।",
  "10023": "सत्येति ।। प्राज्ञः सर्वज्ञः श्रीमध्वः । प्रालेयाद्रेः हिमाचलस्य । ‘अवश्यायस्तु नीहारस्तुषारस्तुहिनं हिमम् । प्रालेयं मिहिका चाथे’त्यमरः । प्रान्ते समीपे सत्यस्य सत्यतीर्थस्योच्छेदे संहारे । देवं सङ्गृह्याग्रतो गच्छतः सत्यतीर्थस्य हिंसायामिति यावत् । इच्छया सहितं सेच्छं आयातं आगमनं यस्य तम् । व्याघ्रस्याकार इवाकारो यस्य तं दैत्यव्याघ्रं दैत्यश्रेष्ठम् । ‘स्युरुत्तरपदे व्याघ्रपुङ्गवर्षभकुञ्जराः । सिंहशार्दूल-नागाद्याः पुंसि श्रेष्ठार्थवाचका’ इत्यमरः । पाणेर्हस्तस्य लीलाया लेशेन एकदेशेन । पाणिना किञ्चित् ताडनमात्रेणेत्यर्थः । आस्यत् निराचक्रे । असु क्षेपणे लङ् । तथोक्तं – ‘मध्वं दुर्विषहं मत्वा देवं सङ्गृह्य चाग्रतः । प्रयान्तं सत्यतीर्थार्यं जिघांसुः व्याघ्र आपतत्’ इति । विद्युन्मालावृत्तं ‘मो मो गो गो विद्युन्माले’त्युक्तेः ।। २३ ।।",
  "10024": "प्रापेति ।। स श्रीमध्वः । बदरिकाश्रमं प्राप्य नारायणतः शुद्धाः पवित्रा याः शिलात्मप्रतिमाः शिला आत्मा स्वरूपं यासां ताः शिलात्मानः ताश्च ताः प्रतिमाश्च ताः प्राप लेभे । यासु प्रतिमासु,दोषः भगवद्द्वेषादिदोषः एषामस्तीति दोषिणः तेषां अहितः स श्रीनारायण एव पद्मासहितः रमया सहितः सन्निहितः । माणवकवृत्तं ‘भात्तलगामाणवकमि’त्युक्तेः ।। २४ ।।",
  "10025": "पाराशर्य इति ।। पराशरस्य अपत्यं पुमान् श्रीव्यासः । भुवने जगत्येनं श्रीमध्वं साक्षान्मुख्यतो धन्यं मन्यमानः सन् जानन् सन्,परतत्त्वस्य भगवत्स्वरूपस्य प्रसिद्ध्यै सम्यग्ज्ञानाय । भारतस्य महाभारतस्य परमं तात्पर्यार्थं तात्पर्यसिद्धार्थं व्यक्तं स्पष्टं यथा भवति तथा वक्तुं एनं श्रीमध्वं नियुनक्ति स्म न्ययोजयत् । युजिर् योगे लट् । वातोर्मीवृत्तं ‘वातोर्मीयं गदिता म्भौ तगौ ग’ इत्युक्तेः ।। २५ ।।",
  "10026": "तीर्थेष्विति ।। क्षेत्राणि विदन्तीति क्षेत्रविदः तेषां क्षेत्रपरिज्ञानवतां मध्ये वरिष्ठः । सुखमेव सौख्यं सौख्यकरं तीर्थं शास्त्रं यस्मात् सः श्रीमध्वः । तीर्थेषु पवित्रेषु । ‘तीर्थं मन्त्र्याद्युपाध्यायशास्त्रेष्वम्भसि पावने । पात्रापायावतारेष्वि’ति वैजयन्ती । तीर्थेषु च क्षेत्रेषु च गोविन्दं श्रीहरिं आवन्द्य सहानुगः सशिष्यः सन् पुनः,तुङ्गाः उन्नताः तरङ्गमालाः तरङ्गपंक्तयो यस्याम् । तां गङ्गां अगात् । ‘इण् गतौ’ लुङ् । इन्द्रवज्रावृत्तम् ‘स्यादिन्द्रवज्रा यदि तौ जगौ गः’ इत्युक्तेः ।। २६ ।।",
  "10027": "प्लवैरिति ।। सः श्रीमध्वः । तदा सिन्धुं गङ्गां प्लवैः नौभिः अपेतां रहितां अवलोक्य सरोजबन्धुं च पद्मबन्धुं सूर्यं च । आप्तः प्राप्तः सिन्धुः समुद्रो येन’ तम् । अस्तङ्गतमिति यावत् । ‘देशे नदविशेषेऽब्धौ सिन्धुर्ना सरित् स्त्रियामि’त्यमरः । अवलोक्य अधिकं यथा भवति तथा विषण्णान् भीतान् तटे गङ्गातीरे निषण्णान् शिष्यान् निरीक्ष्यैतां गङ्गां अतरत् । उपेन्द्रवज्रावृत्तं ‘उपेन्द्रवज्रा जतजास्ततो गौ’ इत्युक्तेः ।। २७ ।।",
  "10028": "नेति ।। इमे श्रीमध्वशिष्याः । विलङ्घितोऽब्धिः येन तस्य वानरेन्द्रस्य कपिश्रेष्ठस्य हनुमतो नास्मरन् । अधीगर्थदयेति कर्मणि षष्ठी । अस्यां गङ्गायां विहर्तुः नरेन्द्रस्य राज्ञो भीमसेनस्य वा नास्मरन् । अन्यथा तीर्णाब्धिं हनुमन्तं वा कौमारे गङ्गायां विरहन्तं भीमसेनं वा अस्मरंश्चेत् । हनुमदादितनुरेव श्रीमुख्यप्राणो मध्वनामा प्रादुर्बभूवेति श्रुतं अस्मरंश्चेदिति भावः । तर्हि तद्वपुषः पूर्वं हनुमदादिस्वरूपवतश्शक्तस्य गङ्गातरणे समर्थस्य अस्य श्रीमध्वस्य विपत् तैः शिष्यैः कथं शङ्क्येत । शकि शङ्कायां लिट् । तत्स्मरणाभावादस्य विपदमाशङ्किर इति भावः । उपजातिवृत्तं ‘अनन्तरोदीरित- लक्ष्मभाजौ पादौ यदीयावुपजातयस्ताः’ इति लक्षणात् । इतः परं चतुर्दशश्लोकेषूप- जातिवृत्तम् ।। २८ ।।",
  "10029": "जगदिति ।। प्रदीपवत् आचरन्तीति प्रदीपायिताः जगतां लोकानां प्रदीपायिता ये गोगणा रश्मिसमूहाः तैः आढ्यः सम्पन्नः तस्मिन् दिवाकरे सूर्येऽव्यक्तं रूपं यस्य तस्मिन् । अस्तमिते सतीत्यर्थः जगत्प्रदीपायितगोगणाढ्ये जगत्प्रदीपायितवाक्समूहसम्पन्ने मध्वदिवाकरे च मध्वाख्यसूर्ये च अव्यक्तरूपे सति चक्षुरविषये सति । तेषां शिष्याणां नयनानि अम्बुजानि इव तानि । अम्बुजैः पद्मैः सह द्राक्छ्रियं कान्तिं अत्यजन् । त्यज हानौ लङ् । अयं भावः रवौ अस्तङ्गते सति मध्वं अदृष्ट्वा विजने तटे बिभ्यतां शिष्याणां नेत्रकान्तिः अपगमदिति ।। २९ ।।",
  "10030": "पदमिति ।। अदीनं सम्पूर्णं सत्वं बलं यस्य सः श्रीमध्वः । तां नदीं गङ्गां विनतातनूजो गरुडः पशोः गोः पदं वा पदमिव तावत् शीघ्रं तीर्त्वा । अनार्द्रं वासो वस्त्रं यस्य तादृशः सन् । नावा विनापि तां महानदीं तीर्त्वा अनार्द्रवसनः सन् इत्यर्थः । अत एव कुतूहलार्द्रैः कुतूहलपूर्णैः नृदेवा भूपा भूदेवा विप्राः ते मुखा मुख्या येषां तैः जनैः ववन्दे वन्दितोऽभूत् ।। ३० ।।",
  "10031": "भीतैरिति ।। अथ स श्रीमध्वः । अत्र गङ्गातटे अरातेः शत्रोः अतिमात्रं अत्यन्तं भीतैः । अत एव तारका न भवन्तीति नतारकास्तैः । नैकधेत्यादिवन्न समासोऽयम् । स्वतेजसा प्लवादिरहितनदीतरणेऽपि अनार्द्रवस्त्रत्वादि स्वसामर्थ्येन तद्दर्शनेनेत्यर्थः । विस्मितभूपनुन्नैः विस्मितनृपप्रेरितैः तारकैः दाशैः । कर्तरि तृतीया । प्लवेन करणे तृतीया । शिष्यांस्तां गङ्गां निरतारयत् तारयामास ।। ३१ ।।",
  "10032": "विशङ्कटमिति ।। नाथस्य श्रीमध्वस्य अवलोकेन दर्शनेन । दर्शने इति वा उत्कं उत्कण्ठायुक्तं हृत् मनो येषां तादृशाः ते शिष्याः । विशङ्कटं विस्तीर्णम् दीपप्रदीप्तं दीपेन प्रकाशमानं जनानां समूहो जनता तयाभिपूर्णं सञ्चोदयन्तो विप्रतिपन्नप्रमेयं वेदार्थं वा पृच्छन्तो ये पण्डिता विद्वांसः तेषां यन्मण्डलं समूहः तेन आढ्यं निबिडं स्वः स्वर्गस्य तटिनी नदी गङ्गा तस्याः तटं अभ्यपश्यन् ।। ३२ ।।",
  "10033": "आम्नायमिति ।। एते श्रीमध्वशिष्याः अत्र गङ्गातटे आम्नायविदां वेदविदां विदग्धं चतुरम् । भावभेदेन अभिप्रायविशेषेण सहितं यथा भवति तथा सभावभेदं आम्नायं वेदं प्रवदन्तं व्याचक्षाणं सुखतीर्थं श्रीमध्वम् । देवानां सम्बन्धिनी दैवी तस्यां सभायां,पद्मं योनिः कारणं यस्य तं इव साक्षात् प्रत्यक्षत ऐक्षन्त ददृशुः ।। ३३ ।।",
  "10034": "प्राप्त इति ।। ततःहस्तिनाया च सा राजधानी नगरी तां प्राप्तः सः श्रीमध्वः । सरितः गङ्गायाः समीपो न भवतीत्यसमीपस्तस्मिन्एान्तश्चासौ देशश्च तस्मिन् । मठान्तरे मठान्तरस्तस्मिन् । अनन्तस्य तटतस्य श्रीहरेः ये गुणाः\nतेषु अन्तरं मनो यस्य तादृशः सन् वासयोग्यान् मासान् उवास । चातुर्मासानुवासेति\nभावः ।। ३४ ।।",
  "10035": "भित्वेति ।। देवनदी गङ्गा तं श्रीमध्वं निषेवितुं शाखाविशेषेण शाखाप्रभेदेन भुवं भित्वा जगाम । यस्माच्छिवादिवन्द्या वाणी सरस्वती च यत्प्रेष्यतया यस्य श्रीमध्वस्य प्रेष्यतया दासीत्वेन कृतोऽर्थः प्रयोजनं यया तादृशी कृतकृत्या । तस्मादत्र श्रीमध्वे तत्,गङ्गा तं सिषेव इत्येतत् चित्रं आश्चर्यं न ।। ३५ ।।",
  "10036": "गुर्विति ।। मूर्ता प्राकृतदृष्टिगोचररूपा सा गङ्गा । गुरुप्रबर्हस्य गुरुश्रेष्ठस्य श्रीमध्वस्य पदारविन्दं विदूरतः प्रणनाम । तैः शिष्यैः औदार्यञ्च सौन्दर्यञ्च तयोः तनुं मूर्तिभूतां तां गङ्गासम्बन्धिनीं तनुं स्वरूपं आलक्ष्य दृष्ट्वा अतिविस्मितं अत्यन्तं विस्मयः प्राप्तः ।। ३६ ।।",
  "10037": "तेनेति ।। अथ चातुर्मास्यावसानानन्तरं कदाचित् वारणासीं काशीं उपयातेन पापानां निवारणं निवारकस्तेन । तेन श्रीमध्वेन लीलावसरे क्रीडासमयेऽवलिप्तान् दृप्तान् । बलमेषामस्तीति बलिनः तान् स्वशिष्यान् विलोक्य इति वक्ष्यमाणप्रकारेण वाणी वाक् अवादि उक्ता ।। ३७ ।।",
  "10038": "नियुद्धेति ।। आत्मनो वीरान् मन्यन्त इति वीरम्मन्याः । ‘आत्ममाने खश्चे’ति खश् । खित्वादरुर्द्विषदजन्तस्य मुमिति मुमागमः । भवन्तो नियुद्ध-सिद्ध्यै बाहुयुद्धसिद्ध्यै । ‘नियुद्धं बाहुयुद्धं स्यादि’त्यमरः । द्राक् मां अभिपतन्तु । योऽत्र मया सह नियुद्धे स्वां आत्मीयां समस्तशक्तिं न युनक्ति न नियोजयति सोऽस्माकमाज्ञां अस्मदाज्ञां निराकरोति उल्लङ्घयति । नियुद्धे यो मयि समस्तां शक्तिं न नियोजयति तस्य मदाज्ञोल्लङ्घनदोषः स्यादिति भावः ।। ३८ ।।",
  "10039": "इतीति ।। एषः श्रीमध्वः । इति पूर्वोक्तप्रकारेण ईरयन् युगपत् प्राप्तान् प्रकर्षेण स्वसमस्तशक्तया युध्यन्तीति प्रयुद्धास्तान् । प्रकृष्टयुद्धं कुर्वत इत्यर्थः । ‘आदिकर्मणि क्तः कर्तरि चे’ति कर्तरि क्तः । ईषत् नियुद्धे गुर्वाज्ञोल्लङ्घनदोषभयात् स्वसमस्तशक्तया नियुद्धं कुर्वत इति भावः । पञ्चाधिका दश पञ्चदश तान् यूनो युगपन्निपात्य । यस्य समर्थता उत्थातुं सामर्थ्यं स्यात् तेन उत्थीयतामिति ब्रुवाणः सन् शनकैः जहास । हस् हसने लिट् ।। ३९ ।।",
  "10040": "सौमेरवमिति ।। तदा ते शिष्याः । अङ्ग नाथ श्रीमध्व तवाङ्गं हस्तादिकं अङ्गुलयश्च प्रत्येकं नोऽस्माकमङ्गे शरीरे । सुमेरोः सम्बन्धि सौमेरवं गौरवं गुरुत्वं आवहन्ति । इतः अस्मात् कारणात् विनश्यामः पुरा नष्टाः स्म । ‘नश् अदर्शने’ लट् । ‘यावत्पुरानिपातयोर्लडि’ति लट् प्रत्ययः । हे स्वामिन् विमुञ्च इति अवदन् ।।४०।।",
  "10041": "तेनेति ।। अथ स्वामिन् विमुञ्चेति प्रार्थनानन्तरं तेन श्रीमध्वेन मुक्तैः तैः शिष्यैः तत्स्वरूपं श्रीमध्वस्य स्वरूपं अनालोच्य हि सम्यगविचार्यैव । ‘हिर्हेताववधारण’ इत्यमरः । अतिविस्मयः अवापि सम्प्राप्तः । सम्यक् तत् स्वरूपविचारे सति नैतावन्मात्रेण विस्मयो युज्यत इति भावः । तथा हि यद्भ्रूविजृम्भेण यस्य श्रीमध्वस्य भ्रूविलासेन सशम्भुशक्रं शम्भुशक्राभ्यां सहितं समस्तं जगत् नितरां कामो यथा भवति तथा । यथेच्छमित्यर्थः । नियतं हि प्रेरितं हि । एवंभूतस्य पञ्चदशयूनां निपातनं न चित्रमिति भावः ।। ४१ ।।",
  "10042": "सदाक्ष्यमिति ।। दक्षस्य चतुरस्य भावो दाक्ष्यं तेन सहितं यथा भवति तथा सदाक्ष्यम् । आक्षिप्ता निराकृताः समस्तपक्षाः सर्ववादिनां सिद्धान्ता येन तादृशः । अमरावतीत्यमरेन्द्रपुरीति यत्पदं नाम यस्य सोऽमरेन्द्रपुर्याख्य इत्यर्थः । कोऽपि कश्चन यतिः सन्यासी जिगीषया जेतुमिच्छया प्रभुं श्रीमध्वं प्रति ज्ञानं सहायो यस्य तच्च तत्कर्म च तस्य,साधनता पुरुषार्थसाधनत्वं प्रसाध्यताम् । ज्ञानिकृतमेव कर्माक्षय पुरुषार्थमोक्षसाधनं इति प्रसङ्गादभिहिते सति तदेव सम्यग् प्रसाध्यतामित्युदाहरदिति भावः । राध साध संसिद्धौ कर्मणि लोट् ।। ४२ ।।",
  "10043": "समिति ।। भगवति श्रीमध्वे संसाधितार्थे सति सम्यक्साधितः संसाधितोऽर्थो ज्ञानसहायकर्मणः पुरुषार्थसाधनत्वाख्यं तत्पृष्टं प्रमेयं येन तस्मिन्सति । युक्तिविन्न भवतीत्ययुक्तिवित्,श्रीमध्वसाधितार्थे निराकरणयुक्तिं अजानन् उग्रधीः सः यतिः । ज्ञानपदार्थं ज्ञानमिति पदस्य वाच्यं पप्रच्छ । एष श्रीमध्वः त्वं ज्ञान्यसि चेत्,स ज्ञानपदार्थः ते त्वया ज्ञातः । न चेत्सः प्रश्नो ज्ञानपदार्थः क इति प्रश्नो न घटते न युज्यते । घट परिवर्तने लट् । इति तं यतिं निराकृत निराचक्रे । अयं भावः ज्ञानपदार्थं पृच्छंस्त्वं येन केनापि ज्ञानेन युक्तोऽसि न वा । आद्ये ज्ञानवता त्वया तत्पदार्थो ज्ञात एव,ततश्च सिद्धविषयोऽयं प्रश्नः स्यात् । एवञ्च तवोन्मत्तसाम्यं स्यात् । द्वितीये ज्ञानमात्र-रहितस्य प्रश्नः शब्दानां तद्विषयाणामर्थानाञ्च परिज्ञानाभावान्न घटते । ज्ञानमात्रा-भावाङ्गीकारस्य ज्ञानाविनाभूतप्रश्नस्य च परस्परविरुद्धत्वादिति ।। ४३ ।।",
  "10044": "विततेति ।। व्यासशिष्यः श्रीमध्वः । सदसि सदसि सर्वसभासु । अत्यन्तं विततं वितततमं तादृशं यत्तमोऽज्ञानं तस्यान्तं नाशं नितान्तमत्यन्तं साधयन्त्या व्याख्यया । चन्द्रः शरदि शरदि,वितततमतमोऽन्तं अतितरां व्याप्तान्धकारनाशं साधयन्त्या चन्द्रिकासम्पदेव कौमुदीसम्पदेव समयाः सिद्धान्ता येषां सन्तीति समयिनः,सकलाः समस्ता ये समयिनः सर्वशास्त्राभिज्ञाः तेषां हस्ताम्भोजबन्धः हस्ता अम्भोजानीव तेषां बन्धोऽञ्जलिबन्धः तमभिनन्दतीति तादृशः । तेन अभिनन्दितुं शीलमस्यास्तीति वा । चन्द्रोऽपि स्वोदयेनाम्भोजमुकुलीभावाभिनन्दी । रेजे । मालिनीवृत्तं ‘ननमयययुतेयं मालिनी भोगिलोकैरि’त्युक्तेः ।। ४४ ।।",
  "10045": "जननमिति ।। जननं समये समये जगतः प्रथिते समये समया इदं इते सनिरासं अये असमये स्थितियुक् स्ववभासमये असमया इष्टधिया इति पदच्छेदः । सा व्याख्या इत्यादीन् परमान् उत्तमानर्थान् प्रकामं सम्यक् प्रकाशयामासेति तृतीयश्लोकेन वक्ष्यमाणेनान्वयः । सा व्याख्या समये वेदान्तशास्त्रे प्रथिते मुख्यतया सर्वशब्दवाच्यतया प्रसिद्धे । न तु अवाच्यतयेति भावः । इदं चेतनजातं समया समीपे । ‘अभितः परितः’ इत्यादिना द्वितीया । इते प्राप्ते । न तु तेन एैक्यमापन्न इति भावः । न विद्यते समयः कालो यस्य सोऽसमयस्तस्मिन् । कालकृतविनाशादिविकाररहित इत्यर्थः । शोभनश्चासौ अवभासः ज्ञानञ्च स्ववभासः स्वच्छज्ञानं तद्रूपः स्ववभासमयस्तस्मिन् ताद्रूप्यार्थे मयट् स्वच्छज्ञानस्वरूपे । न त्वशुद्धे शबलब्रह्मणीति भावः । अये दैवे परब्रह्मणि । ‘अयः शुभावहो विधिरि’त्यमरः । असमया एवंभूते परब्रह्मणि वर्तमानयाऽसमयाऽसदृशया इष्टधिया स्वेच्छाविषयया बुद्ध्या न तु माययेत्यर्थः । समये समये काले काले,निरासेन संहारेण सहितं सनिरासं,स्थित्या पालनेन युक् स्थितियुक् जगतो लोकस्य सृष्टिः प्रवर्तते । इत्यादीन् परमानुत्तमानर्थान् प्रकामं सम्यक् प्रकाशयामास इति उत्तरेणान्वयः । तोटकवृत्तं लक्षणं तूक्तम् ।। ४५ ।।",
  "10046": "वर्तस्वेति ।। सा व्याख्या । स्वतन्त्रः स विष्णुः सर्वं सर्वस्य जगतोऽध्यधि,अत्यन्तसमीपे हृदयगुहायां वर्तस्व वर्तते । अत्र समुच्चयेऽन्यतरस्यां इति लोट् । ‘उपर्यध्यधसः सामीप्य’ इति सामीप्यार्थेऽधिशब्दस्य द्विरुक्तिः । तद्योगे ‘उभसर्वतसोः कार्याधिगुपर्यादिषु त्रिष्वित्यादिना सर्वशब्दस्य द्वितीया । इदं अनेन जगता अनिशं सदा दीव्य दीव्यति क्रीडत इत्यर्थः । अत्र ‘दिवः कर्म चे’ति करणस्य कर्मत्वम् । दुष्टानां दुष्टान् असुरान् उज्जासय । उज्जासयति हन्तीत्यर्थः । जसु हिंसायां इति धातुः । तेषां हननञ्च तमसि प्रक्षेपणमेव । अत्र ‘जासिनिप्रहणननाट’ इत्यादिना दुष्टानां इति कर्मणि षष्ठी । साधून् मोक्षयोग्यान् संस्कुरु संस्कुरुते निर्दुष्टान् करोतीत्यर्थः । गुणाभि-पूर्णोऽपि आनन्दादिगुणसम्पूर्णोऽपि अगुणः न विद्यन्ते गुणाः सत्वरजस्तमांसि यस्य तादृशः । इत्याद्यर्थान् प्रकाशयामासेति सम्बन्धः । अत्र विरोधाभासालङ्कारः ।।४६।।",
  "10047": "असमोत्तम इति ।। सा व्याख्या । असौ श्रियःपतिः समश्च उत्तमश्च समोत्तमौ न विद्येते समोत्तमौ यस्य तादृशः समाधिकरहित इत्यर्थः । विश्वतः सर्वस्मात् विभिन्नात्मा विभिन्नः अत्यन्तविलक्षणः आत्मा स्वरूपं यस्य तादृशो । मतो ज्ञातः । सर्वदा सदागमैः इति भावः । इति आदिः येषां तान् परमान् उत्तमान् अर्थान् प्रकामं सम्यग्यथा भवति तथा प्रकाशयामास । कासृ दीप्तौ लिट् । चपलावृत्तं ‘दलयोर्द्वितीयतुल्यौ गुणौ जतारौ तु अत्र चपला’ इत्युक्तेः ।। ४७ ।।",
  "10048": "समानयेति ।। समानया या अनमा आस मायया ततया अयमा नयासना न आस या न यातना अललना अतया इति पदच्छेदः । या व्याख्या समानया मानैः प्रमाणैः सहिता समाना तया । ‘इन्द्रो मायाभिः पुरुरूप ईयते । मायामात्रमिदं द्वैतं औतं परमार्थत’ इत्यादिमानाभाससहितयेत्यर्थः । ततया व्याप्तया मायया जगन्मिथ्यात्वसाधिकया मायिशास्त्रात्मिकया मायया । अनमा न विद्यते नमो नम्रता यस्याः सा अनमा । निराकर्तुमशक्या आसेति भावः । इत्थं हि मायिनो माया । गुणादीनां गुण्यादिभिर्भेदोऽभेदो भेदाभेदो वा । आद्ये भेदपरम्परयाऽनवस्था स्यात् । द्वितीये गुण्यादिमात्रं वा गुणादिमात्रं वा विशिष्यते । तृतीये पूर्वोक्तदूषणं व्याहतिश्चाधिकेति । किञ्च ‘मायामात्रं इन्द्रो मायाभिरि’त्यादिवचनैश्च सर्वस्यापि भेदादिप्रपञ्चस्य मायामयत्वमेव न कस्यापि वास्तवत्वं इत्यादिमानाभास असहितया मायया नमा आसेत्यर्थः । तथा हि न- तावद्गुणगुण्यादीनां वास्तवत्वे भेदादिविकल्पदोषावकाशः । गुणादीनां गुण्यादिभिः अभेदाङ्गीकारेण अनवस्थाभावात् । न चैवं अन्यतरमात्रावशेषप्रसङ्गः । अयं गुणी । अयमस्य गुणोऽयमवयवी । अयमस्यावयव ‘इत्यादिभेदव्यवहारस्य च विशेषबलेनाङ्गीकारात् अयावद्द्रव्यभाविगुणानुसारेण भेदाभेदयोरप्यङ्गीकारादिति । ‘मायामात्रमि’त्यादिषु मायाशब्दस्य भगवत्प्रज्ञावाचकत्वेन तदभिमतसदसद्विलक्षणार्थत्वाभावादिति । पुनः कथंभूता व्याख्येत्यत आह– अयमेति । अयमा न विद्यते यमं द्वन्द्वं यस्या सा अयमा । ‘द्वन्द्वं द्वितयं यमं यमलमि’ति हलः । असदृशेत्यर्थः । या व्याख्या नयासना नये न्यायः । युक्तिरित्यर्थः । आसनमाश्रयो यस्याः सा नयासना नासेति न बभूवेति न । आसैवेत्यर्थः । ‘विषयस्तद्विचारश्च हेतूदाहृतिसंशयाः। पक्षौ प्रयोजनश्चेति नयोऽष्टाङ्गप्रकीर्तित’ इत्यष्टाङ्गो नयः । इयं व्याख्या तु तदाश्रिता बभूवेत्यर्थः । अतया तद्विरुद्धा असा तया अतया व्याख्यया अललना न विद्यते ललनं विलासो यस्याः साऽललना । ‘लल विलास’ इति धातोर्नियमेन सुखरहितेति यावत् । यातना अन्धन्तमः क्लेशो भवतीति सम्बन्धः । ‘यातना तीव्रवेदने’त्यमरः । अथवा तयेति पदच्छेदः । तया माययाङ्गीकृतया यातना तीव्रवेदना भवति । अन्धन्तमसि यद्दुःखं तद्भवतीत्यर्थः । विपुलावृत्तम् । ‘यस्यां लः सप्तमे युग्मे सा युग्मा विपुला मते’त्युक्तेः ।। ४८ ।।",
  "10049": "प्राज्ञ इति ।। अथ राज्ञां भारतयुद्धे हतानां राज्ञां त्रिदिवपदवीं त्रिदिवस्य पदवी मार्गस्तां स्वर्गमार्गभूतमित्यर्थः । कुरुणा कुर्वाख्यभूपेन कृतं कौरवं क्षेत्रं आप्तः प्राप्तः । निजा स्वकीया या नृपतनूः नृपशरीरं भीमशरीरं तस्य हेतिः आयुधं गदा तस्या दृष्टिर्दर्शनं तया अतितुष्टैः । अत एव विस्मेरैः विस्मयशीलैः भाविमारीचं भविष्यन्मारीचं दृष्टवन्त इति भाविमारीचदृशस्तैः । सत्यात्मा सत्यतीर्थ आद्यो येषां तैः स्वैः स्वशिष्यैः परिवृतः प्राज्ञः श्रीमध्वः । इह कुरुक्षेत्रे स्वस्य या विहृतिर्युद्धक्रीडा तया पतन्तो ये हस्तिनो गजास्तैर्यानि युद्धानि तान्येवोत्सवास्तेषां स्वविहृतिपदद्धस्तियुद्धोत्सवानां सस्मार । ‘अधीगर्थयदेशां कर्मणी’ति षष्ठी । अहं अस्मिंस्थले गजैः सह युद्धविनोदमन्व-भूवमित्यस्मरदिति भावः । तपस्विवत् स्थितं डाम्भं ज्ञात्वा मारीचमभ्यधात् । मध्वः परीक्षया च एनं ते विष्णुद्वेषिणं विदुः इति वचनात् । योधोऽत्र राजाहमितीरितेऽमुना तवायुधं क्वेति जगाद सत्यवाक् । खातेऽमुनोक्ते कुतले महागदां दृष्ट्वा च वाचं श्रदधुर्गुरुं हि त’इति चोक्तमैतिह्यम् । अत्र सत्यवाक्सत्यतीर्थः । कुतले भूतल इत्यर्थः । मन्दाक्रान्तावृत्तं ‘मन्दाक्रान्ता जलधिषडगैम्भौ नतौ ताद्गुरू चे’दित्युक्तेः ।। ४९ ।।",
  "10050": "विप्रेति ।। हृषीकेशदेशः तन्नामकक्षेत्रं तस्मिन् । विप्रस्यात्मा स्वरूपं यस्य स विप्रात्मा ब्राह्मणस्वरूपः सन् क्षणार्थं भिक्षाक्षणार्थं कृता नतिः नमस्कारो येन सः । शितिः नीला न भवतीत्यशितिः शुभ्रा श्रीः कान्तिर्यस्य सः । ‘शितिर्धवल-मेचकौ’ इत्यभिधानम् । ईशो रुद्रः स्पष्टं सम्यग्दृष्टोऽपि सपदि तत्क्षणात् अदृष्टः सन् । देहभाजां प्राणिनां विस्मयं आश्चर्यं विहितवान् कृतवान् सन् । स्वप्ने स्वप्नावस्थायां स्वप्रेरितः स्वेन प्रेरितः स चासावन्यस्थलगश्च अन्यस्थलं हृषीकेशक्षेत्रादन्यत् किञ्चित् शैवस्थानं तद्गः स चासौ निजश्शैवस्थानाधिकारी स्वभक्तः स चासौ नरश्च स्वप्रेरितान्यस्थलगनिजनरः तेन उपाहृतानि हृषीकेशक्षेत्रं प्रत्यनीतानि तैः प्राज्यैः बहुलैः भक्ष्याणि च भोज्यानि च तैः । अखिलगुरुं अत एव वेदबन्धुं श्रीमध्वाचार्यं स्वमात्मीयं ‘स्वो ज्ञातावात्मनि स्वं त्रिष्वात्मीये स्वोऽस्त्रियां धन’ इत्यमरः । गुरुं वेदयन् सन् तं श्रीमध्वं प्राभोजयत् । ‘ततोऽयमायाति तमर्चयेति स्थानाधिकारी जटिनं त्रिशूलिनम् । स्वप्ने ब्रुवाणं त्रिरवेक्ष्य दूरतः प्रायादुदन्तञ्च जगाद विस्मित’ इति च उक्तं एैतिह्यम् । अत्र स्रग्धरावृत्तं ‘म्रभ्नैर्यानां त्रयेण त्रिमुनियतियुता स्रग्धरा कीर्तितेयमि’त्युक्तेः ।। ५० ।।",
  "10051": "स इति ।। स श्रीमध्वः गोवेत्याख्या यस्याः सा गोवाख्या सा च सा गौः भूमिश्च तामाप । तत्र शङ्कर इति पदं नाम यस्य स शङ्करपदस्तादृशो यो द्विजस्तेनोपहृतं दत्तं,गरिष्ठातिस्थूला याः कदल्यः कदलीफलपक्वानि तेषां लसन्ती या दशशती दशानां शतानां समाहारो दशशती तस्याः सहस्रं तस्याश्चतुष्कम् । चतुः सहस्रमित्यर्थः । चरन् भक्षयन् सन् । चरगतिभक्षणयोरिति धातुः । कलशानां घटानां पञ्चकानि तेषां त्रिकं पञ्चदशेत्यर्थः । तस्य युगं युगलं त्रिंशदित्यर्थः । तस्मिन्नभिपूर्णं परिपूर्णं पयः क्षीरं पपौ । उद्यतैः युक्तैः नृपनृमण्डलैः नृपभटसमूहैः अदृष्टा गतिर्यस्य तदृशः सन्नप्यभूत् । एवमस्य सामर्थ्यं श्रुत्वानेनात्रैवस्थातव्यमिति मन्वानो राजा गमननिरोधार्थं भटान् आदिशत् । तदा तैरदृष्टोऽयं जगामेति भावः । इदमत्रैतिह्यम्– ‘देवैः समं रहसि देवगृहे प्रवृत्तो राज्ञा कवाटविवृतौ प्रसभोदितोऽसौ । ऊचेऽधुना व्रजसि चेदिह नश्यसीति राजाथ विस्मितमना व्यृणोत्कवाटम् ।। रक्तेक्षणं पुरुषसिंहमवेक्षमाणः सद्यो भयान्निजपुरोहितमाह्वयत्सः । क्षन्तव्यमित्यसकृदानमति द्विजेन्द्रे षण्मासमायुरददन्न-पतेर्दयालुः ।। राज्ञां स्थितोऽत्र वसतावखिलांश्च शिष्यान् प्रस्थाप्य वायुवदगादखिलैरदृष्टः ।। षष्ठे च मासि परचक्रपराक्रमेण राजा सराज्यनगरो विवशो ननाश’ इति । पृथ्वीवृत्तम् ‘जसौ जसयलावसुग्रहयतिश्च पृथ्वी गुरुरि’त्युक्तेः ।। ५२ ।।",
  "10052": "अयमिति ।। अयं श्रीमध्वाचार्यः गोविषयतोऽपि गोविषयेऽपि । सार्वविभक्तिकत्वात्तसेरत्र सप्तम्यर्थः । गोविषयस्य ‘पशुपे’ इत्यपभ्रष्टभाषा । तत्र कुत्रचित् सदसि जनतार्थितो गानं कर्तव्यमिति जनसमूहेन अर्थितः सन् । जनानां सुप्तिः सुषुप्तिः तां ददातीति जनसुप्तिदा जनसुखदेति यावत् । तादृशी या अनुपमगान-सम्पदासदृशगानमेव सम्पत्तया जवात् शीघ्रात् पुष्पमुत फलञ्च विदधे । अनुपमगानेन पूगादौ आशु पुष्पफले विदध इति भावः । अहो आश्चर्यम् । उद्गतावृत्तं ‘चरमयोः सजसजगा द्वितीये नसजगास्तृतीये भनजलगाश्चेदुद्गते’त्युक्तेः ।। ५३ ।।",
  "10053": "धन्य इति ।। धन्यो निरपेक्षस्सर्वगुणसम्पूर्णः । ‘निरपेक्षो गुणैः पूर्णो धन्य इत्यभिधीयत’ इत्यभिधानम् । नाकिनां देवानां अहिताः शत्रवोऽसुरास्तेषां हृत् हृदयं तस्य बाणः शल्यः । अजस्य ब्रह्मणः समः । ‘निर्विशेषो ब्रह्मा वे’तिवचनात् । ध्वस्तो निराकृतो दुरागमो दुष्टशास्त्रं येन तादृशः । हिमाश्शीता गावः किरणा यस्य स हिमगुः अग्रयः पूर्णो हिमगुश्चन्द्रस्तस्य श्रीरिव श्रीः कान्तिः यस्य तादृशः । विश्वजयप्रदं सर्वेषां जयप्रदं सेव्यं सेवनीयम् । शोभनं सौख्यं सुखं यस्य तं श्रीधरं लक्ष्मीकान्तमिति यावत् । विष्णुं मुदा प्रीत्या भक्तयेति यावत् । दक्षस्य चतुरस्य भावो दाक्ष्यं तस्मात् । अष्टाङ्गविशिष्टत्वाख्यचातुर्येणेति भावः । साक्षादिति पाठे साक्षात्प्रत्यक्ष-मित्यर्थः । नमन् । सर्वतीर्थक्षेत्रेषु विष्णुमेव नमन्निति भावः । आमयो रोग आदिर्यस्य क्लेशस्य आमयादिः तस्य विरहो वियोगोऽस्यास्तीति तादृशः । योगो भक्तयादि-योगोऽस्यास्तीति योगी । सर्वदा सुहृद्भगवतः सुहृत् । काममिच्छा यथा भवति तथा कामं अत्यन्तमित्यर्थः । आयामो विस्तारोऽस्यास्तीत्यायामि हृच्चित्तं यस्य स आयामिहृत् । सर्वज्ञेति यावत् । यो मध्वः सोऽमह्यत अपूज्यत । मह पूजायां कर्मणि लङ् । शार्दूलविक्रीडितवृत्तम् । लक्षणं तूक्तम् ।। ५४ ।।",
  "10054": "दशमतिशिष्य इत्यादिनोक्तं उपसंहरति काव्यकारः —\nइतीति ।। हरेः पदं पादस्तस्मिन् रतो निरतः । विद्या एव विद्युतस्तटितस्ताभिः प्रदीपितानि प्रकाशितानि दिङ्मुखानि येन तादृशः । विशारदो विद्वानेव वारिदो विशारदवारिदो विद्वन्मेघः मध्वाख्यमेघ इत्यर्थः । भवस्य संसारस्य भयं तदेव महाघर्मो महोष्णं तेनोत्तप्तं सन्तप्तं भवभयमहाघर्मोत्तप्तम् । सन्तः सज्जना एवांघ्रिपा वृक्षास्तेषां मण्डलं समूहं सदङ्घ्रिपमण्डलम् । विविधा नानाविधा ये गोधारावारा वचनधारा समूहास्तैः । सन्तोषयित्वेति शेषः । फलं ज्ञानविशेषादिरूपं फलं तच्च,सुमनश्शोभनमनस्तच्च फलसुमनसी ताभ्यां सहितं सफलसुमनः । अत एव सान्द्रः सम्पूर्ण आनन्दो यस्य तादृशं विपदो लव एकदेशो विपल्लवः । न विद्यते विपल्लवो यस्य तादृशं व्यधाच्चाकार । वारिदो विष्णुपदरतो विद्युत्प्रदीपितदिद्गुखः सन्,धर्मोत्तप्तमंघ्रिपमण्डलं जलधारावारैरभिषिच्य पुष्पफलयुक्तमविपल्लवमविगतपल्लवम् । सपल्लवमित्यर्थः । यथा कुर्यात्तद्वदिति भावः ।\nअत्र श्लेषानुप्राणितो रूपकालङ्कारः । हरिणीवृत्तं ‘नसमरसलगैः षड्वेदैर्हयैर्हरिणी मते’त्युक्तेः ।। ५६ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां दशमः सर्गः ।।",
  "11001": "प्रचुरान्तरेति ।। अत्र रूप्यपीठपुरे । जनैः भूमिष्ठैर्जनैः गगने व्योमि्न अल्पं किञ्चित् दृष्टं वपुः यस्य तादृशः । ससनकादिमुनिः सनकादिमुनिसहितः फणिराट् सर्पराट् शेषः । प्रचुरं पूर्णं अन्तरं ज्ञानं यस्य तस्य प्रवचनं व्याख्यानं उपशुश्रुवान् श्रुतवान् सन् । त्वरितं शीघ्रं यथा भवति तथा निलीना अदृष्टा रुचिः कान्तिः यस्य तादृशः सन् पदं निजस्थानं आप । ‘विचन्द्रायां क्षपायां तु चन्द्रिकाभ्रमिणो जनाः । शेषस्य तेजस्यथ तं यान्तं मध्वो ह्यदर्शयदि’त्यैतिह्यम् । अस्मिन् सर्गे प्रायः प्रमिताक्षरावृत्तम् । ‘प्रमिताक्षरा सजससैर्गदिते’त्युक्तेः ।। १ ।।",
  "11002": "अतीति ।। विनय एव आभरणं येषां तादृशा मुनयः सनकादयः । अतिचित्रं धाम तेजो यस्य तस्मिन् । निजधामि्न स्वकीयमन्दिरे रतं अवस्थितम् । ‘धामनी गृहतेजसी’त्यमरः । सहस्रसंख्याकानि च तानि मस्तकानि च तैः सहितं अमुं अनन्तं शेषं अभिवाद्य अभिवन्द्य इमं वक्ष्यमाणं वरं उत्तमं अर्थं तदा अन्वयुञ्जत अपृच्छन् ।। २ ।।",
  "11003": "भगवदिति ।। हे लोकपते शेषजगति अत्यन्तं मनोहरं मनोहरतमं भवद्भिरपि महितं पूजितम् । अतिशयेन भगवान् भगवत्तमः तस्य । षड्गुणवतां उत्तमस्य इत्यर्थः । विपुला पूर्णा प्रमतिः यस्य तस्य श्रीमध्वस्य समयं शास्त्रं मुहुः पठतां किं फलं उदेष्यति सेत्स्यति । ‘इण् गतौ’ लृट् । इत्यन्वयुञ्जत इति सम्बन्धः ।। ३ ।।",
  "11004": "अधिकारिणामिति ।। अधिकारो एषां अस्ति इति अधिकारिणः तेषां अपि । श्रीमध्वशास्त्रश्रवणपठनादौ अधिकारिणां अपि इत्यर्थः । फलं श्रवणपाठादिजन्यं फलं अलं सम्यक् विदुषां जानतां सतां प्रवृत्तिः श्रीमध्वशास्त्र-श्रवणादिरूपा क्रिया । अतिवीर्यं महाफलं अस्याः अस्ति इति अतिवीर्यवती भवति । ज्ञानपूर्वकं कृतस्य कर्मणः फलाधिक्यसद्भावादिति भावः । इति तस्मात् हेतोः अस्माकं तत्फलज्ञानपूर्वकप्रवृत्यर्थं सफलं सत्यं सङ्कथनं सम्भाषणं यस्य तादृशो,भूरिः भूयसी दया यस्य तादृशो भगवान् भवान् तत्फलं श्रीमध्वशास्त्रश्रवणपाठादिजन्यं फलं प्रपञ्चयतु विस्तरेण ब्रवीतु । इति अन्वयुञ्जत इति पूर्वेण सम्बन्धः ।। ४ ।।",
  "11005": "इतीति ।। उदारमतिः उत्तममतिः स शेषः । तैः मुनिभिः उदीरितं उक्तं वचनं निशम्य । महनीयतमं पूज्यतमम् । महनीयः पूज्यः पादः स्वरूपं यस्य तस्य श्रीमध्वस्य समयः शास्त्रं तस्य फलं श्रवणादिजन्यं फलं आदरेण भक्तया ृणुतेति गिरं जगाद ।। ५ ।।",
  "11006": "त्रिदिवादीति ।। त्रिदिवः स्वर्गः आदिः यस्य तत् त्रिदिवादि । लभ्यमपि सुलभमप्यस्य श्रीमध्वशास्त्रस्य फलं मुख्यफलं कृषेः कर्षकव्यापारस्य पलालकुलमिव शुष्कतृणसमूह इव न कथितं ज्ञानिभिर्न प्रोक्तम् । स्वफलं तु स्वस्य मुख्यफलं तु शुकः शुकमुनिः,स च शारदा सरस्वती त आदी येषां तादृशाः,ते च ते परमार्थविदश्च,परम उत्तमो योऽर्थो भगवांस्तं विदन्तीति तेषाम् । शुकशारदादि-परतत्त्वज्ञानिनामित्यर्थः । उक्तिपदं प्रशंसारूपवचनास्पदम् । तैः स्तुत्यमिति भावः । मुक्तिपदं मोक्षस्थानम् । तत्र ‘न वर्तते यत्र रजस्तमस्तयोः सत्वं च मिश्रं न च कालविक्रमः । न यत्र माया किमुतापरे हरेरनुव्रता यत्र सुरासुरार्चिताः’ इत्यादिशुकोक्तिः । ‘धानापूपा मांसह्रदः सदा पायसकर्दमाः’ इति शारदोक्तिः ।। ६ ।।",
  "11007": "परमेति ।। मानवो मनुष्यो न भवतीति इति अमानवः श्रीमुख्यवायुः तस्य या कला अंशः श्रीमध्वमुनिः तेन रचितं कृतं इदं परमा उत्तमा ये आगमाः वेदादयः तेषां अर्थाः येन शास्त्रेण तत्परमागमार्थं,तादृशं यद्वरशास्त्रं उत्तमशास्त्रं भजतां श्रवणमननादि कुर्वताम् । अत एव विष्णोः भक्ता वैष्णवा परमवैष्णवो मुख्यवैष्णवस्तस्य भावस्तत्ता तां व्रजतां सतां रतये क्रीडाया अजितः श्रीकृष्णः स्वलोको वैकुण्ठः तं दिशति ददाति । अहो विस्मये ।। ७ ।।",
  "11008": "भगवल्लोके कोऽस्त्यतिशयः इति अपेक्षायामाह –\nनन्वित्यादिना ।। तत्र भगवल्लोके विश्वे समस्ता ये विभवा ऐश्वर्याणि तेषां एकं मुख्यं यत्पदं आस्पदम् । ‘धनं हिरण्यञ्च वसु विभव’ इति हलः । ‘पदं व्यवसितत्राणस्थानलक्ष्मां घ्रिवस्तुष्वि’त्यमरः । पूर्णपुरुषस्य श्रीहरेः पुरी परिभाति ननु लसति हि । मण्यात्मको वप्रः प्रकारः तं गतं प्राप्तं प्रतिबिम्बमेव यदुपमानपदं यस्याः उपमानस्थानं उपलभ्यते ज्ञायते । मणिमयवप्रगतं प्रतिबिम्बमेव तस्याः पुर्या उपमानभावं भजते नान्यदिति भावः ।। ८ ।।",
  "11009": "सितेति ।। परितः सिता शुभ्राः ये सौधाः प्रासादाः तेषां सन्ततिः समूहः तस्याः रुक् कान्तिः तया स्फुरिता लसिता । अरुणानि रक्तानि यान्यश्मानि पद्मरागमणयः तन्मयानि यानि गृहाणि मन्दिराणि तेषां या पङ्क्तिः तस्याः रुचिः कान्तिः । इह अस्मिन्,मम शरीरमेव वलयो मण्डलं तस्मिन् मच्छरीरात्मक- शय्यामण्डल इत्यर्थः । इह मच्छरीरवलय इति शेषवाक्यम् । तथा च शेषात्मकशय्यामध्य इति यावत् । लसितां शोभमानां असुरासून् असुरप्राणान् हृतवान्निति असुरासुहृत् तस्य श्रीहरेः मूर्तिः अनुयाति विडम्बते । शुभ्रे मच्छरीरवलय उद्यदादित्यवर्णस्य श्रीहरेर्मूर्तिर्यथा शोभते तद्वत् सितसौधसन्ततिमध्यगतारुणाश्मगृहपङ्क्तिः शोभत इति भावः ।। ९ ।।",
  "11010": "शबलेति ।। वलीकघटितस्फटिकद्युतिभिः वलीके गृहाच्छादनाग्रे । ‘नीध्रं वलीकं पटलान्तमाहुरि’ति हलः । ‘वलीकनीध्रे पटल’ इत्यमरश्च । पटलमिति गृहाच्छादनमुच्यते । ‘पटलं छदिरि’त्यमरः । तथा च गृहाच्छादनभूतफलकादी-नामग्रभागे घटिता याः स्फटिकद्युतयः स्फटिकानां कान्तयः ताभिः शबला मिश्रा हरिन्मणिमयी इन्द्रनीलरत्नमयी वलभी गृहाणां आच्छादनम् । ‘आच्छादनं स्याद्वलभी गृहाणामि’ति हलः । ‘वलभीच्छादने वक्रदारुणी’त्यमरश्च । सद्म सद्म प्रति प्रतिसद्म प्रतिमन्दिरं सुरसिन्धोः गङ्गायाः सम्बन्धीनि सौरसैन्धवानि तानि च तानि पयांसि च । सितानि श्वेतानि च तानि सौरसैन्धवपयांसि च,तैः मिलिता यमुनेव यमुनानदीव भाति शोभते । सौरसैन्धवेति ‘हृद्भगसिन्ध्वन्तेभ्यः पूर्वपदस्य चे’त्युभयपदवृद्धिः । सौभाग्यं सौहार्दं इतिवत् ।। १० ।।",
  "11011": "यदीति ।। इह वैकुण्ठे । जनस्य यदि विगतो भ्रमो भ्रान्तिज्ञानं येषां ते विभ्रमाः तेषां भावो विभ्रमता तस्या नियमो नाभविष्यत् । तर्हि निलयावलयो मन्दिरपङ्क्तयस्तासु विकटा श्रेष्ठा दर्शनीया इत्यर्थः । विटङ्के कपोतपाटिकायां कृता रचिता या पत्रिततिः पक्षिसमूहः‘कपोतपाटिकायां तु विटङ्कं पुन्नपुंसकमि’त्यमरः । कृतकेति कृत्रिमेति कथञ्चन नो अवैक्ष्यत ।’ लिङ् निमित्ते लृङ् क्रियातिपत्ताविति लृङ् । अयं भावः- वैकुण्ठे वर्तमानजनानां यदि विभ्रमतानियमो भ्रान्तिराहित्यनियमो न स्यात् तर्हि विटङ्ककृतपत्रिततिं पश्यतां तेषां कृत्रिमत्वप्रतीतिः न स्यात् । किन्तु अकृत्रिमा एते पक्षिण इति प्रतीतिः भवेत् । अस्ति च अत्र विगतभ्रान्तित्वनियमः ।\nमुक्तानां भ्रान्तिलेशस्यापि असम्भवात् । तस्मात् विटङ्ककृतपत्रिततिं दृष्ट्वा कृतकत्वेनैव व्यज्ञासिषुरिति ।। ११ ।।",
  "11012": "विविध इति ।। विविधः नानावर्णः तुलायां मन्दिरान्तस्थतुलायां उपगतं सम्बद्धं यत् चित्रपटीसुवितानं चित्रपटात्मकशोभनवितानं तस्माल्लम्बी लम्बमानो यो मणिदामगणो मणिमालासमूहः । शरणान्तरेषु मन्दिरान्तः प्रदेशेषु अधिकपूरणतः अतिपूर्णताया अवगलन् स्रवन् विभ्रम इव कान्तिरिव प्रचकास्ति शोभते ।। १२ ।।",
  "11013": "‘ननु तत्र विश्वविभवैकपदमि’ त्यादिनोक्तं नासम्भावितमित्याह–विमलाकृतिरिति ।। इह वैकुण्ठे विमला आकृतिः स्वरूपं यस्याः तादृशी प्रकृतिरेव रमैव । यतो महामणयश्च हेमानि च तेषां स्वरूपा महामणिहेममयी । किं बहुना?अखिलानि यानि वस्तूनि तदात्मिकाऽखिलवस्तुमयी । अतः कविभिः अधिका आपाततः अत्युक्तितया प्रतीयमाना या उक्तयो वचांसि ताभिः कथितः सकलानां समस्तपदार्थानां कान्तिरसः शोभातिशयः । सकलवस्तुनिष्ठत्वेनोच्यमानः शोभातिशय इत्यर्थः । सम्भवेत् घटत एव । मणिहेमाद्यखिलवस्तूनां निर्दोषकान्तिरूपरमात्मकत्वात् नासम्भावितं किमपीति भावः ।। १३ ।।",
  "11014": "तदिति ।। न विद्यते आदिः यस्य सोऽनादिः स चासौ कालश्च तम् । ‘कालाध्वनोरि’ति द्वितीया । अनादिकाल इत्यर्थः । इता प्राप्ता मुक्तिरतिः मुक्तिसुखं यया तादृशी तस्याः । अगणय्या अगणिता ये शम्भुमुखसङ्घाः शम्भुः ब्रह्मा रुद्रो वा मुखं प्रधानो येषां देवानां ते शम्भुमुखाः तेषां सङ्घास्तेषां ततिः पङ्क्तिस्तस्याः । ‘शम्भुर्धातृहरार्हत्स्वि’ति वैजयन्ती । नगरैः पुरैः संहतेरभावोऽसंहतिः सा अस्यास्तीति असंहतिमत् । सम्बाधरहितमित्यर्थः । तत् महापुरं महानगरं लसति । अयं संहत्यभावः,अनादितः प्रतिकल्पं मुक्तानां अनन्तानां ब्रह्मरुद्रादीनां नगरसमूहैः पूरणेऽपि तस्मिन्नगरे संहत्यभाव इत्यर्थः । प्रभोः श्रीनारायणस्य महिमा सामर्थ्यम् । अहो एतदाश्चर्यम् ।। १४ ।।",
  "11015": "भवनमिति ।। भुवनानां लोकानां त्रयं,तस्य ये अद्भुतगुणाः तान् अतिशयितुं शीलमस्येति तादृशम् । भुवनत्रयगतसर्वैश्वर्यगुणाति-शयिष्ण्वित्यर्थः । वरमन्दिराणि उत्तममन्दिराणि तेषां ये प्रकराः समूहाः तेषां यन्मध्यं तत् गतं प्राप्तम् । भुवनानां एकपतिर्मुख्यपतिः तस्य श्रीहरेः भवनं मन्दिरम् । द्विजमण्डले नक्षत्रसमूहे तिष्ठतीति तादृशं यच्छशिमण्डलं चन्द्रबिम्बं तद्वत् विभाति शोभते ।। १५ ।।",
  "11016": "स्वयमिति ।। यत्र भगवन्मन्दिरे । पत्युः स्वभर्तुः मानः सम्भावना तं करोतीति तादृशी इन्दिरा स्वयमेव किङ्करीणां दासीनां दशशत्या सहस्रेण महितापि सम्पूजितापि सुतरां अत्यन्तं गृहकर्म सम्मार्जनलेपनादिगृहकृत्यं कुरुते । अत्र एतादृशे वेश्मनि श्रियं शोभां को वर्णयति?न कोऽपीत्यर्थः ।। १६ ।।",
  "11017": "कमलेति ।। परमः सर्वोत्तमः कमलापतिः श्रीपतिः स्वेन रतः स्वरतः तथापि तत्र उक्तगुणविशिष्टे स्वमन्दिरे । अमृतो मुक्तो यः अहिराजः सर्पराजः शय्यात्मकः शेषः तस्य यो मृदुभोगो मृदुशरीरं तं गतः प्राप्तः सन् । ‘ओः शरीरं भोगः स्यादि’ति हलः । न विद्यते मलं दुःखस्पृष्टत्वादिदोषा यस्याः तया,कमनीयया मनोहरया,कमलवत् लोचने यस्याः तया,कमलया रमया रमते ।। १७ ।।",
  "11018": "तरुणेति ।। तरुणाः उद्यन्तो ये प्रभाकराः सूर्याः तेषां यत्सहस्रं तस्य रुगिव रुक् दीप्तिः यस्य तम् । कनकवर्णं अम्बरं यस्य तम् । पीताम्बर-मित्यर्थः । मणिमयानि रत्नमयानि आभरणानि यस्य तम् । आननमेवेन्दुः,हसितो मन्दस्मितोपेतः आननेन्दुः यस्य तम् । अरविन्दवत् दृशौ यस्य तम् । अरीन्द्रं चक्रश्रेष्ठं धर्तुं शीलमस्येति तं श्रीहरिं अनुस्मरत चिन्तयत । इदं सनकादीन् प्रति शेषवचनम् ।। १८ ।।",
  "11019": "गणयेदिति ।। रमा अस्य भगवतो गुणान् अखिलान् सर्वानपि न गणयेत् । गण संख्याने लिङ् । सर्वगुणान् गणयितुं अशक्तेति भावः । चतुरा वाक्यस्य तादृशः,चत्वारि आननानि यस्य स चतुराननो ब्रह्मापि नो गणयेत् । सहस्रं वदनानि येषां तादृशा वयमप्यखिलान् न गणयामः । पुनरपि अथापि अपरैरन्यैश्शङ्करादिभिरुदितान् प्रोक्तान् गुणान् अतिवदेम अतिशयेन वदेम ।। १९ ।।",
  "11020": "विधय इति ।। परे सर्वविलक्षणे भगवति योगो मनोयोगः तेन ध्यानेनेति यावत् । भूरिसुखभोगो भूरि स्वयोग्यतया पूर्णं यत्सुखं तस्य भोगोऽनुभवं इताः प्राप्ताः । अथवा परमयोग उत्तमभक्तयाख्योपायः तेन भूरिसुखभोगं मोक्षे पूर्णानन्दानुभवं इताः प्राप्ताः । अगणिता असंख्याता विधयो ब्रह्माणः,अगणिता विहंगपतयः पक्षिपतयो गरुडाः,फणिनो नागान् पातीति फणिपः शेषः स च इन्द्रश्च तौ मुखे मुख्यौ येषां तादृशाः तैः सहिता देवाः,रमणीयुता स्वस्वभार्यायुक्ताः सन्तः भगवन्तं अवलोक्य मोदरसं सन्तोषसारं भगवद्दर्शनजनितं उत्तममानन्दं दधाति धारयन्ति ।। २० ।।",
  "11021": "सचतुर्भुजा इति ।। चत्वारश्च ते भुजाश्च तैः सहिताः । वने जले जातं वनजं पद्मं तस्य यत्पत्रं दलं तद्वद्दृशौ दृष्टी येषां तादृशाः । ‘जीवनं भुवनं वनमि’त्यमरः । वर उत्तमो यो वेषोऽलङ्कारः स एषामस्तीति वरवेषिणः,पिशङ्गपटः पीताम्बरं तेन सहिताः,अरुणा रक्ता प्रभा येषां तादृशाः । केचिदुद्यदादित्यवर्णा इत्यर्थः । तरुणं यदभ्रं मेघो नीलमेघः तद्वत् रुचयो येषां तादृशाः,केचन नीलमेघश्यामा इत्यर्थः । अत एव नाथस्य सर्वमुक्ताधिपस्य श्रीहरेः रुगिव रुग्येषां तादृशा भगवत्सारूप्यं प्राप्ता इति भावः । ते मुक्ताः पुरुषाः विचरन्ति । यथा सुखमितस्ततः पर्यटन्ति । सचतुर्भुजेत्यादि-विशेषणैः नाथरुचित्वं तेषां उपपादितम् । चतुर्भुजत्वादिरूपेणैव हरिसारूप्यं तेषां न तु सर्वसाम्येनेति ।। २१ ।।",
  "11022": "भगवदिति ।। केवलं भगवत्समीपं हरिसमीपं उपयातवतां प्राप्तवतां प्रमदः आनन्दः अलब्धा तुला साम्यं येन तादृशः असदृश इत्यर्थः । न केवलं भगवत्सामीप्यं भजतामेवानन्दोऽसदृशः,किन्त्वतिक्रान्ता लोकगुणा ब्रह्मादिलोकगुणा येन तम् । न विद्यते भूरिशुभं बहुसुकृतं येषां तैः । सुदुर्लभं प्राप्तुं अशक्यम्,हरेः लोकं भजतामपि आनन्दोऽतुलः । ‘एवं सचतुर्भुजाः’ ‘भगवत्समीपमि’ति च श्लोकद्वयेनोक्तानां सारूप्य,सालोक्यसामीप्यलक्षणत्रिविधमोक्षिणामपि आनन्दः स्वस्वयोग्यतानुसारेण पूर्णः करकः,पूर्णो घटः,पूर्णः शरावः इतिवदिति भावः । सायुज्यभाजां तु पूर्णानन्दत्वं कैमुत्यन्यायसिद्धम् ।। २२ ।।",
  "11023": "नेति ।। यत्र यस्मिन् वैकुण्ठे । मृतिः मरणं जन्म उत्पत्तिः जरा च मृतिजन्मजरा न भवन्ति । तिस्रो विधाः प्रकारा यस्य तादृशं आध्यात्मिकं आधिभौतिकं आधिदैविकं च इति त्रिविधमित्यर्थः । भयं न भवति । दुःखगणो अन्यदुःखगणो न भवतीति किमुत,न भवत्येवेति भावः । अपरं च किञ्चित् अशुभं अमङ्गलं न भवेत् । तस्य मृतिजन्मादेः प्रभव उत्पत्तिः तस्य मूलं कारणभूतं तत्प्रभवमूलं,गुणाः सत्वरजस्तमांस्यादयो यस्य तादृशं गुणादि । सत्वादिगुणत्रयं वा । आदिशब्दसङ्गृहीतः कश्चिददृष्टविशेषो वा न । मृत्यादेः कारणाभावात्कार्यं मृत्यादिकं च न भवतीति भावः । एवंभूतं लोकं भजतामिति पूर्वेण सम्बन्धः । यत्र मृतिजन्मजरा न भवन्ति तत्रानन्तसुखैः सुखमनुभूयत इत्युत्तरत्र वा सम्बन्धः ।। २३ ।।",
  "11024": "अन्विति ।। तारतम्यसहितैरपि सुखादिविषये तारतम्य-युक्तैरपि परस्परं उरुः महान् प्रणयः स्नेहो येषां तैः । मत्सरवर्जितैः इति भावः । स्वगुरुषु स्वोत्तमेषु प्रवणैः विनयवद्भिः स्वोत्तमेषु भक्तिमद्भिः इत्यर्थः । ‘अन्येऽपि स्वात्मनो मुख्या क्रमाद्गुरव ईरिता’ इति वचनात् । अनन्तस्य श्रीहरेः सखायः अनन्तसखाः तैः । ‘राजाहःसखिभ्यष्टजि’ति टच् । सकलैः सारूप्यादिचतुर्विधमोक्षिभिः सततं अलं सम्यक्,मतिपदं बुद्धेः विषयभूतं सुखं स्वरूपसुखं अनुभूयते ।। २४ ।।",
  "11025": "अतीति ।। अतिसुन्दरा अतिसुरूपिणः,नवो नूतनः पूर्वपक्षोदित इत्यर्थः । यश्चन्द्रः तस्य रुगिव रुक् कान्तिः यस्य तेन हरिचन्दनेन अङ्गलेपभूतश्रीचन्दनेन सुरभयः सुगन्धिनः । चलानि यानि चारुचामराणि मनोहरचामराणि धारयन्तीति चलचारुचामरधराः तादृशा अनुचरा भृत्या येषां तादृशाः । नित्यतरुणा नित्ययुवानः । जरावर्जिता इत्यर्थः । ते उक्तलक्षणाः पुरुषा मुक्तपुरुषा इह उक्तलक्षणे भगवल्लोके विचरन्ति ।। २५ ।।",
  "11026": "सविलासेति ।। विलासेन सहितं सविलासं यल्लास्यं नृत्त्यं तेन परितुष्टा दृशो लोचनानि येषां तादृशाः,सविलासलास्यदर्शनेन परितुष्टदृश इत्यर्थः । मृदुगीतं मनोहरगानं तच्च वाद्यं च ताभ्यां मुदितानि श्रवणानि श्रोत्रेन्द्रियाणि येषां तादृशाः । मृदुगीतवाद्यश्रवणेन मुदितश्रवणेन्द्रिया इत्यर्थः । अमी वैकुण्ठस्था रमणा\nभर्तारो नवकञ्जं नूतनकमलं तद्वत् दृशो लोचनानि यासां तादृशीः तरुणीः\nतरुणवयसि स्थिता स्वरमणीः स्वभार्या अनुरञ्जयन्ति । तदिच्छानुसारप्रवृत्त्या स्वेषु अनुरागयुक्ताः कुर्वन्ति ।। २६ ।।",
  "11027": "परिणायकानिति ।। हरिणीनयननाः एणीनयनवत् नयनानि यासां तादृश्यः,हरिणीनयनवत् आयतलोचना इत्यर्थः । नार्य उपवनस्याभिमुखान् गन्तुं उद्यतान् परिणायकान् स्वपतीन् विमलात् निर्मलात् विमानवलयात् विमानमण्डलात् शनकैः शशिमण्डलात् चन्द्रमण्डलात् रुचिराः शोभमाना रुचय इव कान्तय इव अनु निस्सरन्ति अनुगच्छन्ति । उद्यत् शशिमण्डलात् यथा रुचो निर्गच्छन्ति एवं विमानमण्डलात् नार्यो निर्गच्छन्तीति भावः । शनकैः इति तासां गतिस्वभावकथनम् ।। २७ ।।",
  "11028": "अरुणेति ।। काश्चन अरुणाश्मानः पद्मरागमणेः वर्ण इव वर्णो यासां तादृश्यः तनवो देहा यासां तादृश्यः । अपरा अन्याः,शुभहारस्य शोभनहारस्य सन्निभा समाना रुक् कान्तिः यासां तादृश्यः शुभ्रकान्तय इत्यर्थः । अपरा अन्याः हरिनीलवत् इन्द्रनीलवत् नीलरुचिः नीलकान्तिः यासां तादृश्यः । विविधानि आभरणानि यासां तादृश्यः तनवो नार्योऽत्र अस्मिंल्लोके प्रकटीभवन्ति विमानान्निर्ग-मनानन्तरं प्रकाशन्ते ।। २८ ।।",
  "11029": "सुचिरेति ।। याः नार्यः सुचिराः चिरकालस्थायिन्यो द्युतयः कान्तयः ताः दधति वहन्ति । मेघावलयश्च सुचिरद्युतीः दधति । सूक्ष्माम्बरं सूक्ष्मवस्त्रं बिभ्रति । मेघावलयस्त्वम्बरेण धार्यन्ते । याः शुकस्य निस्वन इव निस्वनो यासां तादृश्यः । शुकध्वनिवत्कोमलध्वनय इत्यर्थः । मेघावलयो गम्भीरस्वनाः । शोभनौ पयोधरौ स्तनौ यासां ताः सुपयोधरा इमा जलधरावलयः,द्य्वष्टवर्षा नार्यः । ‘द्य्वष्टवर्षा तु या योषिच्छ््यामा जलधरावलिरि’त्यभिधानम् । अपराः जलधरावलिनामभाग्भ्योमेधजालेभ्योऽन्याः । द्य्वष्टवर्षा नार्यश्च जलधरावलय इत्युच्यन्ते । मेघावलयश्च जलधरावलय इत्युच्यन्ते । एवं नामसाम्येऽप्युक्तरीत्या विरुद्धधर्मवत्वादिमा नार्यो मेघजलेभ्यो विलक्षणाः ध्रुवं नात्र संशयोऽस्ति ।। २९ ।।",
  "11030": "समतीतेति ।। स्फटिकेन कुट्टिमा अवनद्धा सा च सा भूश्च स्फटिककुट्टिमभूः,समतीता अतिक्रान्ता विद्रुमभुवो विद्रुमबद्धभूमयो याभिः तासाम् । सुदृशां शोभननयनानां नारीणां पुरा विद्रुमावनद्धस्थलातिक्रमात्पूर्वं न प्रकटा अस्पष्टाः,पदानि पादाः पल्लवा इव किसलया इव पदपल्लवाः तेषां अग्रयनखा उत्तमनखाः तेषां रक्तरुचयो रक्तकान्तयः परभागतः वर्णान्तरसंयोगात् प्रकटीकरोति स्पष्टीकरोति । अयं भावःविद्रुमस्थलसञ्चारावसरे नखानां विद्रुमस्य च समानकान्तित्वात् नखकान्तिः विविच्य न ज्ञाता स्फटिकसञ्चारे नखकान्तिः अतिस्पष्टाऽभूदिति ।। ३० ।।",
  "11031": "हरिणीति ।। बृहत् महद्यत् सुनितम्बबिम्बं सु शोभनं नितम्बस्य स्त्रीकट्याः पश्चाद्भागस्य बिम्बं मण्डलं तस्य रुचिरा मनोहरा या उरुरुक् उत्कृष्टकान्तिः तया शबला मिश्रा द्युतिः कान्तिः येषां तादृशानि । योषिन्नितम्बसम्बन्धात् नितरां शोभमानानीति भावः । हरिणीनां मृगीणां दृश इव दृशो दृष्टयो यासां तासां निवसनानि वस्त्राणि मदनस्य कामस्य जगज्जयः स्त्रीजगद्विजयः तस्य वैजयन्त्यो लक्षणभूताः पताका इति निश्चिनुमो निश्चयं कुर्मः । ‘वैजयन्ती पताकायां जयन्त्यां केशवस्रजी’ त्यभिधानम् ।। ३१ ।।",
  "11032": "करेति ।। ‘तरुणा भवन्त्यथ निवृत्तमुखा’ इत्यन्तं कलापकमेतत् । तत्रेत्थमन्वयः — अथ तासु विमानान्निर्गतासु नारीषु प्रगतासु गच्छन्तीषु सतीषु,रणितैः क्वणद्भिः रशनाः काञ्च्यो मणिनूपुराः मणिखचितमञ्जीराः तैः । ‘स्त्रीकट्यां मेखला काञ्ची सप्तकी रशना तथा’ इत्यमरः । ‘मञ्जीरो नूपुरोऽस्त्रियामि’ति च । इमं विलासं स्वगमनविलासं अनुवीक्षितुं द्रष्टुं गदिता इवोक्ता इव तरुणा युवानो भर्तारः,निवृत्तानि मुखानि येषां तादृशाः भवन्ति पुरा ननु । ‘यावत्पुरा निपातयोर्लडि’ति लट् । पुरस्ताद्गच्छन्तो युवान आवृत्य पश्चात् ददृशुः इति भावः ।\nतरलितैः चलितैः ललितैः कोमलैः असकृत् निरन्तरं क्वणन्ति रणन्ति कनककङ्कणानि स्वर्णात्मककरभूषणानि येषां तैः । ‘कङ्कणं करभूषणमि’त्यमरः । कराः पल्लवा इव तैरुपलक्षितासु । एवं सर्वत्र । ‘इत्थंभूतलक्षणे’ इति तृतीया । अतिमनाक् अत्यल्पं तरलैः चञ्चलैः पादचारेण गमनावसरे किञ्चिच्चञ्चलैरिति भावः । ‘किञ्चिदीषन्मनागल्प’ इत्यमरः । नवा नूतना या रोमराजयो रोमपङ्क्तयस्ताश्च वलयश्च ताभिः वल्गूनि भद्राणि मृदुप्रतनूदराणि तैः । नवरोमराजिवल्गुत्वं,मृदुत्वं,प्रतनुत्वञ्चोदरविशेषणानि । तेश्चोपलक्षितासु नारीषु गच्छन्तीषु निवृत्तमुखा भवन्ति पुरेत्यन्वयः ।। ३२ ।।",
  "11033": "कुचकुम्भेति ।। कुचाः कुम्भा इव तेषु पूर्णतर अतिपूर्णो यः कान्तिसुधारसः कान्त्याख्यसुधाजलं तस्य यः शेषः तस्य बिन्दवः तेषां विसरः प्रसारः तस्य छविरिव छविः कान्तिः यासां ताभिः कुचाख्यकुम्भान् कान्त्याख्यसुधामयजलेन पूरयित्वा पुनरप्यवशिष्टस्य कान्तिसुधाजलस्य बिन्दूनां प्रसरवत् प्रकाशमानाभिरिति भावः । पदे पदे अनुपदं प्रतिपदं उरसि अशनैः जवेन परिलोडिताभिः गतिवशात् चलिताभिः । वरहारा उत उत्तमहाराः तेषां राजयः समूहाः ताभिरुतोपलक्षितासु तास्वित्यादि पूर्ववदन्वयः ।। ३३ ।।",
  "11034": "अपीति ।। लीलया विनोदेन कुवलयैः उत्पलपुष्पैः उल्लसिताः शोभमानाः तैः करैः । ‘स्यादुत्पलं कुवलयमि’त्यमरः । क्रीडार्थं गृहीतकुवलययुक्तदक्षिणकरैरित्यर्थः । सहचरीषु किङ्करीषु निहितैः निक्षिप्तैः अपरैः करैः वामकरैः च उपलक्षितासु । चलंति गतिवशात् चलन्ति यानि कुण्डलानि ताटङ्कानि तैः उल्लसितानि गण्डयुगानि कपोलयुगानि येषां तैः । शुचीनि स्मितानि कटाक्षरसाश्च येषां तानि शुचिस्मितकटाक्षरसानि तैः वदनैः उपलक्षितासु । शुचिस्मितानि कटाक्षरसाश्च तैः उपलक्षितास्विति वा । तास्वित्यादि पूर्ववदन्वयः ।। ३४ ।।",
  "11035": "प्रगतास्विति ।। श्लोकोऽयं ‘करपल्लवैरि’ति श्लोकव्याख्याना-वसरे व्याख्यातः ।। ३६ ।।",
  "11036": "अन्विति ।। स्वासां दयितास्तैः स्वभतृभिः अनुपालिताः प्रतीक्षिताः,कुचानां ये भाराः तैः नता नम्रा दयिता नार्यः कथमपि स्तनजघनभारात् चलितुं अशक्ताः सत्यः कथञ्चिदुपेत्य स्वभर्तृसमीपं प्राप्य पुनः पश्चात् तेषां अवलम्ब आश्रय एव बलं तस्मात् शनकैः परमं उत्तमं यदुपवनं विशंति । किल इति अपरमार्थे । वस्तुतः श्रमादिदोषाभावेऽपि तत्र तत्प्रदर्शनं विडम्बनमात्रमेवेति भावः ।। ३६ ।।",
  "11037": "हसितेति ।। हसितानि विकसितानि यानि प्रसूनानि तेषां निकरस्य समूहस्य उरुभरेणोत्कृष्टभारेण प्रणमन्तो नम्रीभावं भजन्तो ये सुवर्णमणिसर्वतरवः सुवर्णमया मणिमयाश्च ये सर्वतरवः तान् उपगूहयन् आश्लिषन् । अनेन पवनस्य सौरभ्यमुक्तम् । अमृतमयौ च तौ सिन्धू समुद्रौ च तयोः सखामृतसिंधुसखः । ‘राजाहः-सखिभ्यष्टजि’ति टच् अनेन शैत्यमुक्तं भवति । एवंविधः पवनः कस्य सुखं नैधयति?सर्वेषामपि सुखं एधयत्येव । तत्र सुधासमुद्रौ स्त इत्यत्र ‘अरश्च वैण्यश्च सुधासमुद्रौ तत्रैव सर्वाभिमतप्रदौ द्वौ’ । ‘अरश्च च वैण्यश्चार्णवौ ब्रह्मलोक’ इति प्रमाणम् ।। ३७ ।।",
  "11038": "श्लोकस्यास्य व्याख्या लिखितपुस्तके न दृश्यते ।। ३८ ।।",
  "11039": "वरेति ।। ऋतवो वरा उत्तमा पारिभद्रकाः ‘शक्रपादपः पारिभद्रकः’ इत्यमरः ते च सुकल्पतरवः शोभनकल्पवृक्षाः तेषां ये व्रजाः समूहाः ते च पारिजाताश्च हरिचन्दनाश्च तेऽस्मिन् सन्तीति तादृशम् । पुनश्च ‘समि’ति पदमादिपदं येषां तादृशा ताननगा तानवृक्षाश्च तैः । सन्तानाख्यैः वृक्षैः इति यावत् । सहितं तद्वनं परिभूषयन्ति । अहो आश्चर्यम् । भूष अलङ्कार इति धातुः ।। ३९ ।।",
  "11040": "स्मितेति ।। स्मितानि विकसितानि यानि माधवीकुसुमानि तै रम्यतरौ मनोहरौ । चम्पकाः चम्पकवृक्षा आदयो येषां तेषां कुसुमानि,नवानि यानि चम्पकादिकुसुमानि तैः उल्लसितौ शोभितौ । अत एव मधुपगीः मधू भ्रमरस्वरमनोहरौ मधुमाधवौ चैत्रवैशाखमासौ । ‘स्याच्चैत्रे चैत्रिको मधुः वैशाखे माधवो राध’ इत्यमरः । मधुं जितवानिति मधुजित् मधुसूदनः तस्य प्रियान् भक्तान् प्रमदं सुखमानयतः प्रापयतः ।।४०।।",
  "11041": "नवमल्लिकेति ।। अभीष्टतमः पतिः । शुचौ ज्येष्ठमासे सम्भवः उत्पत्तिः यस्याः ताम् । ‘ज्येष्ठे शुक्लः शुचिस्त्वयमि’त्यमरः । नवा नूतना या मल्लिकास्रक् मल्लिकामाला ताम् । न कुशलेति,त्वं शिरसि सम्यक् मालां बद्ध्रुं न जानासीति उक्तवा किल स्वयं प्रणयिनीशिरसि भार्याशिरसि कलयन् अभिमुखं\nस्थित्वा बध्नन् सन् । उरसा निजवक्षसा । ‘उरो वत्सं च वक्षश्चे’त्यमरः । उरुकुचौ तस्या उरुस्तनौ प्रतिघट्टयति दृढं ताडयति । घट्ट चलने इति धातुः । अयं भावः । नवमल्लिकामालां कबर्यां बद्धुं उद्यतां रमणीं प्रेक्ष्यमाणः प्रियः त्वं न जानासि इत्युक्तवा\nस्रजं आदाय तस्या अभिमुखं स्थित्वा स्वयं तत्कबर्यां बाहुभ्यां अबध्नात् । तद्य्वाजेन उरुकुचौ प्रतिघट्टयतीति ।। ४१ ।।",
  "11042": "मधुरेति ।। मधुरो मनोहरः स्वरः केकाध्वनिर्येषां तादृशाः । तता विस्तृता या पतत्रततयो बर्हसमूहाः तासां प्रकटाः स्पष्टा अन्ता अग्रभागा यासां ताः प्रकटान्ताः तादृश्यो याः पङ्क्तय आवलयः तासु धृताः नेत्ररुचयो नेत्रकान्तयो यैः तादृशा शिखिनो मयूराः । ‘केकी शिखी शिखण्डी’ति हलः । जलं ददातीति जलदः सचासौ ऋतुश्च जलदर्तुः वर्षर्तुः तस्य लक्ष्म लक्षणभूतं यत् निजनृत्तं स्वकीयनर्तनं तदेव मह उत्सवः तस्मिन् । सहस्रं दृशो दृष्टयो यस्य तं इन्द्रं अनुयान्ति हि अनुकुर्वन्ति हि । वर्षाकाले मेघध्वनिं श्रुत्वा मयूरा नृत्यन्तीति प्रसिद्धम् । नृत्ते बर्हाणां विस्तृतत्वात् तदग्रे नयनसदृशानि बहूनि वर्तुलानि प्रकटीभवन्ति । तैः सहस्रदृशं इन्द्रं अनुयान्ति इति भावः ।। ४२ ।।",
  "11043": "शरदेति ।। जनो मुक्तजनः । उल्लसत् कुवलयं शोभमानोत्पलमेव ईक्षणं चक्षुः यस्याः तया । विकचानि विकसितानि यानि अरविन्दानि पद्मानि तान्येव रुचिराननं मनोहरमुखं यस्याः तया । शोभना ये शुकाः तेषां स्वन एव स्वनो ध्वनिः यस्याः तया । शोभनः शुकस्वनो यस्याः तयेति वा । मुखराः कूजन्तो हंसका हंसा यस्यः तया । स्वार्थे कः । शरदा शरदृतुना । उल्लसत्कुवलयेक्षणया,शोभनोत्पलसदृशेक्षणया,विकचारविन्दरुचिराननया विकसितारविन्दवद्रुचिराननया,शोभनशुकस्वनया शोभनशुकस्वनवत्स्वनयुक्तया,मुखरहंसकया क्वणन् पादकटकया । ‘हंसकः पादकटक’ इत्यमरः । प्रियया भार्यया च रमते ।। ४३ ।।",
  "11044": "अभीति ।। स्फटिकात्मकश्चासौ अचलः पर्वतश्च स्फटिकाचलः स इति छलं,व्याजः,तच्च तत् हिमञ्च तेन अधिकृतं व्याप्तम् । स्फटिक-पर्वतवत् प्रतीयमानहिमेन व्याप्तं इत्यर्थः । हिमऋतुं हेमन्तऋतुम् । ‘ऋत्यक’ इति प्रकृतिभावान्न गुणः । अभिनन्दयन् सुसखा हिमर्तोः शोभनसखा । ‘न पूजनादि’ति निषेधान्न टच् । फलिनीनां कुलं समूहम् । फलिनी ‘गजगे’ति प्रसिद्धः कश्चन गुल्मविशेषः । ‘प्रियंगु फलिनी श्यामे’ति हलः । कुसुमयन् पुष्पितं कुर्वन् शिशिरः शिशिरऋतुः । फुल्लानि विकसितानि नवकुन्दानि नूतनकुन्दकुसुमानि तेषां रुक् कान्तिः तया हसतीव अस्ति । कुन्दकुसुमानां धवलत्वेन हासोऽपि धवल इति कविसमयत्वात् धवलकुन्दकुसुमविकासं दृष्ट्वा हास इत्युत्प्रेक्षेति भावः । अनेन श्लोकेन ऋतुद्वयं वर्णितं भवति ।। ४४ ।।",
  "11045": "हिमेति ।। इह भगवल्लोके ऋतुगणः वसन्तादिऋतुसमूहः । हिमं तुषारः,शीतं वर्षं,परितापश्च ते पुरस्सरा आद्या येषां ते च ते दोषाश्च तेषां मूलं कारणभूतम् । ‘तुषारस्तुहिनं हिमं’ इत्यमरः । न भवति,किन्तु विमुक्तिः एषां अस्तीति तेषां नित्यं प्रियमेव सुखमेव साधयति । इत्यस्माद्धेतोः स ऋतुगणो विमुक्तिमान् मोक्षवान् निर्दोषत्वादिति भावः । अहो एवं आश्चर्यवान् अयं लोक इति भावः ।। ४५ ।।",
  "11046": "अमृतेति ।। तत्र वैकुण्ठलोके । जनानां समूहो जनता,विधिरेव बन्धो विधिबन्धः तस्य वशा अधीना तादृशी न भवतीति अविधिबन्धवशा । एवं कुर्यादिति श्रौतस्मार्तविधिनामकबन्धस्य वशेऽवर्तमानापीत्यर्थः । उपभोक्तुं आत्मन उपभोगाय अमृतञ्च स्रजो मालाः ताश्च उत्तमफलानि च प्रसवाः पुष्पाणि च तान् । ‘प्रसवः पुष्पफलयोरपत्ये गर्भमोचन’ इति हेमचन्द्रः । अमृताय नित्यमुक्ताय हरये अर्पयति समर्पयति । ऋ गतौ । अमृतादिकं सर्वमपि हरये समर्प्योपभुङ्क्त इत्यर्थः । तस्य मुक्तजनस्य तदुपपन्नमेव । तथा हि सकलोऽपि सर्वोऽपि जनः सदा प्रकृतिं स्वभावं प्रयाति अनुवर्तते । भगवति सर्वसमर्पणस्य तत्स्वभावत्वात् अद्यापि तथा वर्तत इति भावः । अत्रार्थान्तरन्यासालङ्कारः ।। ४६ ।।",
  "11047": "प्रमदेति ।। प्रमदस्य सुखस्य अतिरेकं आधिक्यं उपयातवता प्राप्तवता । उपवने आरामे । ‘आरामः स्यादुपवनमि’त्यमरः । चरता सकान्तततिना भर्तृसमूहसहितेन स्वस्वभर्तृसहितेन इति यावत् । प्रमदागणेन,सन्ततं निरन्तरं मधुजिच्चरितं श्रीहरिचरितं मधुरं श्रोत्रमनोहरं यथा भवति तथा उपगीयते स्म ।। ४७ ।।",
  "11048": "ललना इति ।। प्रवरा उत्तमा ललना नार्यो वरं वरमभि अभिवरम् । स्वस्वभर्त्राभिमुख्येन इत्यर्थः । ललन्ति नृत्यन्ति । लल ईप्सायां लट् । ललिता अतिकोमलाः परा अन्याः कुसुमानि लुनन्ति । लूञ् छेदने लट् । इतराः स्रजो मालाः विरचयन्ति । रच प्रतियत्ने । काश्चन पतीन् न अनुरञ्जयन्तीति नो न सुखयन्तीति नो सर्वाश्च स्वस्वपतिसेवया तान् सुखयन्त्येव ।। ४८ ।।",
  "11049": "वनेति ।। विविधया नानाविधया वनलीलया वनक्रीडया मुदिताः सन्तुष्टाः तरुणा युवानः सु शोभना ये लतालया लतागृहाणि तेषु घनौ निबिडौ यौ स्तनौ ताभ्यां नता नम्रास्ताः तरुणीः परिरभ्य वदनमेव अरविन्दं तस्य यत् मधु तत् पिबन्तीति तादृशा । अधरसुधां पिबन्तःसन्तो रतिं रतिक्रीडां दधति कुर्वन्ति ।। ४९ ।।",
  "11050": "रसिका इति ।। ततो वनक्रीडानन्तरं रुतानि क्वणंति यानि नूपुराणि पादभूषणानि तैः अनुकृता विडम्बिताः सारसकाः सारसाख्यपक्षिविशेषा याभिः ताः । ‘सारसा जलकुक्कुटा’ इत्यमरः । रसिका विलासिन्यो धवैः पतिभिः साकं सुधात्मिका आपो यासु तासु सरसीषु । ‘कासारः सरसी सर’ इत्यमरः । अवगाह्य अवतीर्य जलमेव मड्डुको मद्दलविशेषः तस्य य उत्सवः ताडनोत्सवः तेन हसन्ति हासयुक्तानि वदनानि यासां तादृश्यः सत्यः । ‘वाद्यप्रभेदा डमरुमड्डुडिण्डिमखर्खरा’ इत्यमरः । विहरन्ति क्रीडन्ति ।। ५० ।।",
  "11051": "विविधा इति ।। महिला नार्यः सलिले विविधा विहृतीः क्रीडा विधाय । अथ जलविहारानन्तरं विकटेषु श्रेष्ठेषु । विशालेष्विति वा । ‘विशङ्कटं विशालं स्यात्करालं विकटं तथे’ति हलः । विद्रुमतटेषु विद्रुमावबद्धतीरेषु गताः स्थिताः सत्यः,सखीकरगतं सखीहस्तस्थितं सुरभिं शोभनपरिमलाढ्यं सु शोभनो वर्णो यस्य तं वर्णकं अङ्गरागम् । ‘वर्णको विलेपने मलयजे नटे चे’ति हेमचन्द्रः । आददते प्रतिगृह्णन्ति । डु दाञ् दाने लट् ।। ५१ ।।",
  "11052": "जघनेति ।। मिथः परस्परं घटितैः सम्बद्धैः अब्जदृशां पद्मलोचनानां नारीणां जघनांशुकैः जघनानि च अंशुकानि अम्बराणि तैः । अवयवा हस्तपादादयः आभरणानि कटकनूपुरादीनि च तैः । कुचाश्च कुङ्कुमानि च तैः । कचाः केशबन्धाः ते च माल्यवराणि माल्यश्रेष्ठानि तैः । नयनानि च अञ्जनानि च तैरप्यलं सम्यक् अलङ्कृतिः अलङ्कारः क्रियते । जघनादिसम्बन्धात् अंशुकादीनां अंशुकादिसम्बन्धात् जघनादीनां एवं मिथोऽलङ्कारोऽभूदिति भावः ।। ५२ ।।",
  "11053": "तन्विति ।। निजगृहाणि स्वकीयगृहाणि गताः प्राप्ताः तनु कृशं मध्यमं मध्यमप्रदेशो यासां ताः तनुमध्यमा नार्यः । समा न भवन्तीति असमाः तैः उत्तमैः इत्यर्थः । नार्यपेक्षया भर्तुः उत्तमत्वादिति भावः । आत्मनां असुभिः प्राणैः समा असुसमाः तैः पतिभिः समं साकम् । महारजतं सुवर्णम् । ‘महारजतकाञ्चन’ इत्यमरः । रत्नानि च तेषां स्वरूपाणि महारजतरत्नमयानि तैश्चषकैः पानपात्रैः । ‘चषकोऽस्त्री पानपात्रमि’त्यमरः । भवः संसार एषां अस्तीति भविनः संसारिणः तैः असुलभं अलभ्यं अमृतं पिबन्ति ।। ५३ ।।",
  "11054": "मृद्विति ।। अञ्चिताः पूजिता दृशो दृष्टयो यासां तादृश्यः । शोभनदृश इत्यर्थः । नार्यः,अनुरागः स्नेह एषां अस्तीति तेषां भर्तॄणाम् । मृद्वी कम्रशय्या मनोहरशय्या यस्मिंस्तं,मणिमयो मञ्चः तं अवसरे सुरतक्रीडार्थं मञ्चारोहणावसरे प्राप्तेपतिचोदिता मञ्चारोहणाय स्वरमणैः प्रेरिताः सत्यः शनैः अधिरुहन्ति । शनैरिति विनयो दर्शितः । स चाधिकगुण इत्याह– विनयो हीति । हि यतो विनयः\nृङ्गारादिसर्वरसं भूषयति । ृङ्गारादिसर्वरसानां विनय एव भूषणमिति भावः । अर्थान्तरन्यासालङ्कारः ।। ५४ ।।",
  "11055": "अभीति ।। कान्तं अभि अभिकान्तं कान्ताभिमुख्येनेत्यर्थः । स्थिता,उन्नमितौ उर्ध्वीकृतौ कान्तकुचौ मनोहरस्तनौ यया तादृशी,शोभनानि कुसुमानि यस्यां तां कबरीं केशपाशं बध्नती बन्धनं कुर्वन्ती किल । किल इत्यपरमार्थे । पुष्पैः सह,कबरीबन्धव्याजेन अभिकान्तं कुचोन्नमनं भुजमूलवलिप्रदर्शनञ्च गूढाभिप्रायः । भुजयोः मूले भुजमूले तयोः वलयः,सुलक्ष्याः सम्यक् परिदृश्यमाना भुजमूलवलयो यस्याः तादृशी भुजाभ्यां स्वकबरीबन्धनसमये स्पष्टतया परिदृश्यमानकक्षमूलरेखा सतीत्यर्थः । सुमुखी नारी प्रणयिना भर्त्राऽतिरसात् अतिरागात् । ‘रसो रागे विषे वीर्य’ इति वैजयन्ती । परिरभ्यते आलिङ्ग्यते ।। ५५ ।।",
  "11056": "पृथ्विति । अत्र भगवल्लोके । सुखी रमणो भर्ता पृथू स्थूलौ,वृतौ वर्तुलौ,तुङ्गौ उन्नतौ,कठिनौ च उरसिजौ स्तनौ तयोः द्वयं तेन वारितं पूरितं आयतं निजान्तरं विस्तीर्णस्वकीयमध्यं ययोः तयोः भुजयोः हस्तयोः युगेन परिरभ्य रमणीं भार्यां को न सुखयेत् न रमयेत् । सर्वोऽपि रमयत्येवेत्यर्थः । ययोः भुजयोः आयतं अन्तरं मध्यं वक्षः पृथुवृत्ततुङ्गकठिनस्तनद्वयेन पूरितं ताभ्यां भुजाभ्यां परिरभ्य सर्वोऽपि रमणो रमणीं रमयेदिति भावः ।। ५६ ।।",
  "11057": "स्मितेति ।। प्रियतमः पतिः । स्मितफुल्लं स्मितेन विकसितम् । उल्लसितौ चिल्लिनावस्य स्त इत्युल्लसितचिल्लि । उल्लसितगण्डस्थल-युक्तमित्यर्थः । लसती मणिकुण्डले ताटङ्के यस्य तत् लसन्मणिकुण्डलं,मृदुः कोमलो यः कटाक्षः तेन पटु चतुरं,सुतनोः प्रियायाः वदनं निभृत एकाग्रचित्तः सन् सुचिरं निरीक्ष्य प्रतिचुम्बति । चुबि वक्त्रसंयोगे लट् ।। ५७ ।।",
  "11058": "नतमिति ।। शोभने दृशौ यस्याः तस्याः परिरम्भेण आलिङ्गनेन सम्भृता सम्पूर्णा मुत् सन्तोषो यस्य तेन तरुणेन नतं ह्रियाऽवनतं मुखचन्द्रमसं उन्नमय्य उद्धृत्य । मधुरो योऽधरामृतरसः अधरोष्ठामृतरसः तम् । ‘ओष्ठाधरौ तु रदनच्छदावि’त्यमरः । पिबता सता चिरं नोपरम्यते न विरम्यते ।। ५८ ।।",
  "11059": "अस्य व्याख्या लिखितपुस्तके न दृश्यते ।। ५९ ।।",
  "11060": "रभसेति ।। रभसा सम्भ्रमेण अवपातितौ अवनामितौ पृथूरसिजौ बृहत्कुचौ येन तादृशः । स चासौ क्षणश्च तत्क्षणः तस्मिन् वियाततरः अतिधृष्टः‘वियातो धृष्ट उच्यत’ इति हलः । रतिकालेऽतिधृष्ट इत्यर्थः । ‘पराक्रमः परिभवे वैयात्यं सुरतेष्वपि’ इत्युक्तेः । सुरते वैयात्यं गुण एव । मणितं रतिकालिकध्वनिविशेषः । ‘मणितं रतिकूजितं इत्यमरः । तदादिर्यस्य स मणितादिः तादृशो यः सौरतः सुरतसम्बन्धी व्यापारः तस्य वितानो विस्तारः तस्मिन् पटुः चतुरः युवतिसङ्घ उत नारीसमूहोऽपि अमून् रमणान् परिरभ्य आलिङ्ग्य रमयति । अनेन रमणीकर्तृकं उपरिसुरतं वेदितव्यम् ।। ६० ।।",
  "11061": "अतीति ।। अलौकिका इतरलोकविलक्षणा गुणा यासां ता ललनाः नार्यः । लोकेषु इतरलोकेषु वर्तमाना लौकिकाः पुरुषाः तान् अतिक्रम्य वर्तमाना अतिलौकिकाः तान् रमयत आत्मनं रमयतः रमणान् पतीन् रमयन्ति । अनुरूपं परस्परमनुकूलं रूपं स्वरूपं यस्य तादृशम् । लोकानां इतरलोकानां सुखं तदतिक्रम्य वर्तमानं अतिलोकसुखम् । अलौकिकं स्वयञ्च लोकविलक्षणं निधुवनं रतिक्रीडा‘संवेशनं निधुवनं सम्प्रयोगो रहो रतिरि’ति हलः । लसति शोभते ।। ६१ ।।",
  "11062": "अलौकिकत्वमेव स्पष्टयति – ।। नेति ।। समस्तदोषरहिते पदे भगवल्लोके,रती रमणम् । श्रम आदिः यस्य तेन खचिता सम्बद्धा सहचरिता,श्रमेण तज्जन्यस्वेददौर्गन्ध्याशुद्ध्यादिना युक्तेत्यर्थः । नियमात् नियतेः न नास्ति । तत्र रतेः श्रमादिरहितत्वाभावो नियमादेव इति भावः । वधूवरयोः दम्पत्योः विरहव्यथापि परस्परवियोगनिमित्तक्लेशोऽपि न । प्रतिकामिनीप्रणयतः सपत्नीस्नेहात् पतिः सपत्नीप्रणयवान् वर्तत इति कोपेन प्रेमकलहोऽपि न न सम्भवति । एवं उक्तलक्षणदोषराहित्यमेवालौकिकत्वे कारणं हीत्यनेन सिद्धम् ।। ६२ ।।",
  "11063": "दोषराहित्यं श्रुत्यादिप्रसिद्धमित्याह–सुखेति ।। हरिधामि्न हरिलोके दम्पतिगणस्य वधूवरसमूहस्य वपुषां,सुखञ्च संवित् ज्ञानञ्च,त आत्मा स्वरूपं यस्य तस्य भावस्तत्ता तया । अप्राकृतत्वादिति भावः । बहिरन्तरपि सुरभित्वमेव सुगन्धित्वमेव ततो ननु तस्माद्धि । सुरतं मुक्तसुरतं मुनिभिः अपि मान्यते श्लाघ्यते ।।६३।।",
  "11064": "ृणुतेति ।। सकलस्य समस्तस्य मुक्तनिकरस्य मुक्तसमूहस्य दृशां,लोकानां इतरलोकानां विषयो गोचरो न भवति इति अलोकविषयः तम् । भगवल्लोकेतरलोकस्थजनानामगोचरं इत्यर्थः । विषयमपि गोचरमपि आदरेण ृणुत । कोऽसौ सकलमुक्तनिकरदृशां गोचरः पदार्थ इत्यत आह– इन्दिरापतिरिति । इन्दिरापतिः,अमन्दः परिपूर्णो रसो बलवीर्याद्यनन्तगुणनिकरो यस्य तादृशं सुन्दरं मनोहरं वपुः अनिशं सदा प्रकटयति ननु । कटे वर्षावरणयोः लट् । ‘ृङ्गारादौ बले वीर्ये गुणे रागे द्रवे रस’ इत्यमरः ।। ६४ ।।",
  "11065": "कीदृशं तद्वपुरित्यतो ‘नवभानुभा’ इत्यतः प्राक्तनैः श्लोकैर्वर्णयति — मणिराजीत्यादिना ।। मणीनां रत्नानां राजिभिः समूहै राजितं प्रकाशितं महामुकुटं महाकिरीटं यस्य तादृशम् । शितयो नीला ये कान्तकुन्तलाः मनोहरालकाः तेषां सहस्रतयं सहस्रं यस्य तादृशम् । ‘संख्याया अवयवे तयबि’ति सहस्रशब्दात्तयप् प्रत्ययः । अलिकं ललाटमेवार्धचन्द्रः तस्मिन् विलसत् तिलकं यस्य तादृशम् । श्रवणयोः कर्णयोः उल्लसती मकरकुण्डले मकराकारकुण्डले ताभ्यां युनक्तीति युक् युक्तमित्यर्थः । तादृशं वपुः प्रकटयतीति सर्वत्र पूर्वेणान्वयः ।। ६५ ।।",
  "11066": "परीति ।। परिपूर्णो यश्चन्द्रस्तं परिहसितुं अपहसितुं शीलं अस्येति तादृशं मुखं यस्य तादृशम् । परिपूर्णचन्द्रादपि अतिकान्तिमत् इत्यर्थः । जलजवत् पद्मवत् आयते अक्षिणी यस्य तादृशम् । ‘बहुव्रीहौ सक्थ्यक्ष्णोः स्वाङ्गात् षजि’ति षच् । अरुणमोष्ठपुटं यस्य तादृशम् । न विद्यते तुला उपमा येषां तैः । हसितेन मन्दहासेन युक्ता अवलोका निरीक्षणानि हसितावलोकाः त एव तेषामिति वा ललितानि विलासाः तैः प्रणतमात्मनो जनं भक्तजनं इत्यर्थः । अभिनन्दयत् सन्तोषयत् वपुरित्यादि पूर्ववत् ।।६६।।",
  "11067": "नवेति ।। नवो नूतनो यः कम्बुः शङ्खः तद्वत् कण्ठो यस्य तादृशम् । तद्वत् रेखात्रययुक्तमित्यर्थः । अहिमा उष्णा अंशवः यस्य सः अहिमांशुः आदित्यः तस्य महस्तेजः तद्वत् महिमा तेजः यस्य सः अहिमांशुमहोमहिमा,स चासौ उपलेन्द्रो रत्नराजः कौस्तुभः स च वरहारश्च तौ धारयतीति तादृशम् । रमणीयानां रत्नानां गणेन विद्धानि खचितानि लसन्ति च तानि वलयांगुलीयकवराङ्गदानि वलयाश्च अङ्गुलीयकानि च वराङ्गदानि च अस्य सन्तीति तादृशं वपुः इत्यादि पूर्ववदन्वयः ।। ६७ ।।",
  "11068": "रवीति ।। रविचक्रं रविसमूहः तद्वत् रुक्प्रकरः तेजःसमूहः यस्य तत् रविचक्ररुक्प्रकरं तादृशं चक्रं सुदर्शनं करे यस्य तादृशम् । रविनिकरतेजोवत् तेजोयुक्तचक्रधरमित्यर्थः । विधुबिम्बवत् कम्बुः शङ्खो यस्य तादृशम् । चन्द्रमण्डलवत् धवल पाञ्चजन्यधरमित्यर्थः । ‘कम्बुर्ना वलये शङ्ख’ इत्यमरः । मधुरं मनोहरं अम्बुरुहं पद्मं यस्य तादृशम् । ज्वलनवत् अग्निवत् ज्वलन्ती गदा कौमोदकी यस्य तादृशम् । उदारं उत्तमं धनुः शार्ङ्गं यस्य तादृशम् । पृथवो दीर्घा पुष्टा इत्यर्थः वृत्ता वर्तुला हस्ता यस्य तादृशम् । अतिताम्राणि तलानि हस्ततलानि यस्य तादृशं वपुः इत्यादि पूर्ववदन्वयः ।। ६८ ।।",
  "11069": "वरेति ।। वरौ श्रेष्ठौ पीवरांसौ पुष्टस्कन्धौ यस्य तादृशम् । ‘स्कन्धो भुजशिरोंऽसोऽस्त्री’त्यमरः । अधिकं राजद्विराजमानं अधिराजत् तत् च तदुरश्च तदेव मणिमण्टपाग्रयो रत्नमयमण्टपश्रेष्ठः तस्मिन् विलसन्ती कमला रमा यस्य तादृशम् । जगतां लोकानां यद्द्विसप्तकं चतुर्दश तेन सहितं सजगद्द्विसप्तकं तादृशं तनूदरं सूक्ष्मजठरं यस्य तादृशम् । बहुव्रीहौ कः । शुभो यो नाभिः तस्य यत्कञ्जं कमलं,तत् गतः प्राप्तः कः चतुर्मुखः स एव अलिः भ्रमरः तेन नुतं स्तुतं वपुः इत्यादि पूर्ववदन्वयः ।। ६९ ।।",
  "11070": "अतीति ।। अतिकान्तं अतिमनोहरं काञ्चिपदं काञ्चिस्थानं कटिप्रदेशः तस्य या कान्तिः तया मिलन् सम्बध्यमानःतपनीयभङ्गरुचिपिङ्गपटः तपनीयभङ्गस्य स्वर्णच्छेदस्य रुचिवत् कान्तिवत् पिङ्गः पीतः पटो यस्य तादृशम् । ‘ङ््यापोः संज्ञा छन्दसोर्बहुलमिति संज्ञायां विकल्पेन पुंवद्भावविधाना‘त्काञ्चिपद’मित्यत्र पुंवद्भावः । ‘काञ्चीपदं कलत्रं जघनं श्रोणी’ति हलः । वर उत्तमो यो हस्तिहस्तः तस्य सदृशौ उरू तयोः युगं युगलं यस्य तादृशम् । क्रमेण वृत्ते वर्तुले ईषत्कृश इति यावत् । तादृशे चारुतरजङ्घे यस्य तादृशं चारुतरजङ्घम् । उत वपुः इत्यादि पूर्ववदन्वयः ।। ७० ।।",
  "11071": "वरेति ।। वरे नूपुरे पादभूषणे यस्य तादृशम् । परमा रुक् कान्तिः ययोस्ते परमरुची तादृशे प्रपदे पादाग्रे यस्य तादृशं ‘पादाग्रं प्रपदमि’त्यमरः । नवो यो विद्रुमः तस्य द्युतिरिव द्युतिः कान्तिः येषां तादृशा नखा यासां ता अङ्गुलयः ता अस्मिन् सन्तीति तादृशम् । अरिः चक्रं वारिजं पद्मं ध्वजश्च तेषां ये कलङ्का लाञ्छनानि तैः लसती शोभमाने पदे पादौ तयोः पांसवः तैः पावितं पवित्रीकृतं जगत्रितयं त्रैलोक्यं येन तादृशम् । ‘कलङ्काङ्कौ लाञ्छनं च’ इत्यमरः । वपुरित्यादि पूर्ववत् ।। ७१ ।।",
  "11072": "निखिलेति ।। निखिला य आगमा वेदाः तैः अवगमिता ज्ञाता उदिता इति यावत् तैः । अमितैः प्रत्येकं अपरिमितैः । सुखं च संवित् च त आदी येषां तैः अनन्तगुणैः । प्रपदं पादाग्रं आदिः येषां ते प्रपदादयः । कं शिरः अन्तं अवसानं येषां ते कान्ताः ते च ते सकलावयवाश्च प्रपदादिकान्तसकलावयवाः ते च आकृतयः सकलजीवगतसकलप्रादुर्भावगतस्वरूपाणि ताश्च ताभिः । सदा ऐक्यं अस्यास्तीति ऐक्यवत् । ज्ञानानन्दाद्यनन्तगुणैः करचरणादिसकलावयवैः प्रादुर्भावादिगतस्वरूपैश्च सदा भेदरहितमिति भावः । ‘देहदेहीविभागश्च न क्वचित्परमेश्वरे । गुणैस्तद्वद्विभागो वा नेहनाने’ति स्मृतिश्रुतिसिद्धमेतत् । न विद्यते दोषलवः दौषैकदेशो यस्य तादृशम् ।दोषैकदेशेनापि रहितमित्यर्थः । वपुरित्यादि पूर्ववदन्वयः ।। ७२ ।।",
  "11073": "अधिकारिणामिति ।। अधिकारिणां मनुष्यादिब्रह्मान्तानां भगवदुपासनाधिकारिणां गुणेषु ज्ञानभक्तयादिगुणेषु विशेषवशात् तारतम्यविशेषवशात्,द्वे पदे,यस्य तद्द्विपदं रूपं तदादिर्यस्य तद्द्विपदादि । अनन्ताश्चरणा यस्य तदनन्तचरणं रूपं,तदन्ते यस्य तदनन्तचरणान्तम् । द्विपदादि च तत् अनन्तचरणान्तञ्च तस्य भावः तत्ता तया । द्विपदं रूपमारभ्यानन्तचरणरूपावसानतयेत्यर्थः । ये द्विपदरूपदर्शनाधिकारिणः तान् प्रति द्विपदतयाऽतिभासितं,एवमुत्तरोत्तरं ये ये यद्यद्रूपदर्शनाधिकारिणः तान् तान् प्रति तथा तथावभासितम् । न केवलं द्विपदादित्वमेव रूपाणां किन्त्वितरैः पादातिरिक्तैः,घनाः प्रत्येकं परिपूर्णा गुणा ज्ञानानन्दाद्यनन्तगुणास्तदात्मका अपघनाः शिरोनयनाद्यवयवाः तैः अपि तस्य तस्योदितास्तत्तदुदितास्तैः द्विपदादितत्तद्रूपाणामुदितैः रुचिरैर्मनोहरैरव-यवैरवभासितम् । अत्र तत्तदुचितैरिति तारतम्यस्थितानां तत्तदधिकारिणां द्रष्टुमुचितैरेक-शिराद्यवयवैश्च अवभासितं इति वा । एतादृशं वपुरित्यादि पूर्ववदन्वयः ।। ७३ ।।",
  "11074": "नवेति ।। नवभानोः उद्यद्भानोः भास इव भासः दीप्तयो यस्य तत् नवभानुभाः । परं अन्यत् । ‘परं रूपान्यमुख्येषु परोऽरिपरमात्मनोरि’ त्यभिधानम् । कनकवत् सुवर्णवत् कान्तिः यस्य तत् कनककान्ति । वरहार उत्तमहारः तद्वत् हारि मनोहरम् । ‘हृद्यं हारि मनोहरञ्च रुचिरमि’ति हलः । अन्यत् हरिनील इन्द्रनीलमणिः तद्वत् हरित् नीलम् । अपरं,शबला च सा प्रभा च सा आदिः यासां ता शबलप्रभादयः तादृशा या विविधद्युतयो नानाकान्तयः ता अस्य सन्तीति । अन्यत् सुखञ्च बोधश्च सुखबोधौ तदात्मकाः सौरभसुरूपगुणाः सौरभं परिमलः तच्च,सुरूपं गुणाश्च यस्य तादृशं रूपमिह वैकुण्ठे मोक्षिणो मुक्तानानन्दयतीत्युत्तरश्लोकेन सम्बन्धः । एतादृशं वपुः प्रकटयतीति पूर्ववद्वाऽन्वयः ।। ७४ ।।",
  "11075": "आश्चर्येति ।। जगतां त्रयं जगत्त्त्रयं तस्मिन् । आश्चर्येषु अद्भुतेषु वस्तुषु रत्नानि श्रेष्ठानि तेषु । ‘रत्नं स्वजातिश्रेष्ठेऽपी’त्यमरः । अधिकं अत्यन्तं आश्चर्यं अद्भुतम् । मुहुर्मुहुः पुनःपुनः दर्शनेऽप्याश्चर्यं महदाश्चर्यम् । सौन्दर्येण साराः श्रेष्ठास्तेष्वेकरसं परमसुन्दरं रमापते रूपं स्वरूपमिह मोक्षे मोक्षिणः समानन्दयति । अहो अद्भुतम् । यद्वा जगत्त्त्रय आश्चर्यरत्नेष्वपि अधिकमाश्चर्यम् । आश्चर्यं महः तेजो यस्य तदाश्चर्यमहः सौन्दर्यसारैकरसं रमापते रूपं मोक्षिणः आनन्दयतीति । इन्द्रवशावृत्तम् । ‘स्याच्चेन्द्रवंशा यदि तौजरौ तदा’ इत्युक्तेः ।। ७५ ।।",
  "11076": "इज्यत इति ।। इज्यत इति । याति जानातीति वा यज्ञः,तन्नामकः स भगवान् विधिना विधिनिषेधशास्त्रेण अबद्धा विध्यबद्धाः तैः सदानन्दो निर्दुष्टानन्दस्तेन सान्द्रैः पूर्णैः । यज्ञेषु शीलमेषां ते यज्ञशीलाः तैः । पूर्वं यज्ञकर्माणि प्राचुर्येण कृतवद्भिः इत्यर्थः । यज्ञा राजसूयाश्वमेधादयः । इज्यते । अन्यैः पूर्वं प्रवचननिरतैः पुरुषैः प्राज्ञमध्ये विद्वन्मध्ये परः सर्वोत्तमः प्रोच्यते । व्याख्यां कुर्वद्भिः सर्वोत्तमत्वेन समर्थ्यत इति भावः । गेया कीर्तिः यस्य स श्रीहरिः । सु शोभनं गीतं गानविद्या येषां तैः गीयते । किमेते प्रत्यवायपरिहारार्थमेवं कुर्वन्ति,आनन्दातिशयार्थं वेत्याशङ्कायां क्रमेणोभयमपि परिहर्तुं ‘विध्यबद्धैः’ ‘सदानन्दसान्द्रै’रित्युक्तम् । विधिबद्धत्वाभावात् न प्रत्यवाय-परिहारार्थम् । आनन्दपूर्णत्वात् न आनन्दातिशयार्थं च इति भावः ।। ७६ ।।",
  "11077": "वैकुण्ठ इति ।। वैकुण्ठे जनानामुक्ता श्रीविशेषाः शोभाविशेषा ऐश्वर्यविशेषा वा अत्याश्चर्यं अतिचित्रं चित्तानि च वाचश्च तासां,इतरेषां चित्तवाचां च अभूमिः आस्पदं न भवति । ‘भूमिः क्षितौ स्थानमात्र’ इत्यभिधानम् । तथा हि वैकुण्ठेन श्रीहरिणा इते प्राप्ते तत्सन्निहित इति यावत् । ‘वैकुण्ठा-विन्द्रकेशवा’वित्यभिधानम् । श्रीः लक्ष्मीः विः पक्षी गरुडः शेषः अजः चतुर्मुखः श्रीविशेषाजाः ते च ते नानामुक्ताः च तैः श्लाध्ये श्लाघनीये वैकुण्ठलोक एतादृशत्वं एवं विधत्वं युक्तं उपपन्नम् । असम्भावितं न भवतीति भावः । शालिनीवृत्तम् । ‘मस्तौ गौ चेच्छालिनी वेद लोकैरि’त्युक्तेः ।। ७७ ।।",
  "11078": "यं यमिति ।। सुखं अस्यास्तीति सुखी मुक्तः । स हि निर्दुःखपरमानन्दत्वात्सुखीत्युच्यते । अत्र वैकुण्ठे यं यं अर्थ्यत इत्यर्थः,तं विषयादिकं कामयते इच्छति । सः सः सकलो विषयः केवलं सङ्कल्पः सङ्कल्पमात्रं तस्मात् स्यात् । वेदा अपि ‘स यदि पितृलोककामो भवति सङ्कल्पादेव अस्य पितरः समुत्तिष्ठंति । स यदि मातृलोककामो भवति सङ्कल्पादेव अस्य मातरः समुत्तिष्ठन्ति । स यदि स्त्रीलोककामो भवति सङ्कल्पादेव अस्य स्त्रियः समुत्तिष्ठन्ति’ । इत्याद्युक्तया मुक्तिं मोक्षं वेदयन्ति ज्ञापयन्ति प्रतिपादयन्तीत्यर्थः । ततः सङ्कल्पमात्रसुलभार्थयुक्तमुक्तेः अन्यः विभवातिरेको विभवातिशयः कः?न कोऽपीत्यर्थः । इन्द्रवज्रावृत्तम् ।। ७८ ।।",
  "11079": "महानन्देति ।। सुरा आद्या येषां तादृशा । नरा अन्तेऽवसाने येषां तादृशा येऽधिकारिणः ते महान् य आनन्दतीर्थः तस्य भाष्यभावं भाष्यार्थं,मनांसि च वाचश्च ताभिः स्वशक्तया आवर्तयन्ते श्रवणमननव्याख्यारूपां आवृत्तिं कुर्वन्ति । एते मुकुन्दप्रसादात् भगवदनुग्रहात् इमं मोक्षं सदा भजन्ते प्राप्नुवन्ति । सदा इत्यपुनरावृत्तिः उच्यते । इतिशब्देन ‘इति तैरुदीरितमुदारमतिरि’त्यादिशेषवाक्यपरि-समाप्तिर्द्योत्यते । इति हेतुप्रकरणप्रकारादिसमाप्तिष्वि’त्यमरः । भुजङ्गप्रयातं वृत्तम् । ‘भुजङ्गप्रयातं चतुर्भिर्यकारैः’ इत्युक्तेः ।। ७९ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां एकादशः सर्गः ।।",
  "12001": "तत्रेति ।। मुख्यव्याख्या उत्तमव्याख्यानं तद्रूपो निस्वनः ध्वनिः यस्य तस्मिन् । सद्यो व्याख्यानिस्वनमात्रश्रवणकाल एव माद्यन्तो विद्वत्ताभिमानेन मदभावं प्राप्ता वादिन एव दन्तीन्द्रा गजश्रेष्ठाः तेषां भीमे भयङ्करे । अनन्तं स्वान्तं मनो यस्य सः अनन्तस्वान्तः श्रीपूर्णप्रज्ञः । वेदान्तोऽस्यास्तीति वेदान्तीवेदान्तशास्त्राभिज्ञ इति भावः । अनन्तस्वान्तश्चासौ वेदान्ती च स एव सिंहः तस्मिन् । तत्र रजतपीठे जृम्भमाणे शोभमाने सति । ‘जृम्भणं जृम्भितोत्फुल्लविवृद्धेषु विचेष्टित’ इत्यभिधानम् । मायिन एव गोमायवः सृगालाः तेषां यूथैः समूहैः क्षोभो भयात् चपलत्वं भवेत् तद्वन्मध्वव्याख्यानिनादश्रवणमात्राद्भीता मायिनः चपलत्वं भेजुः इति भावः । सर्गेऽस्मिन् प्रायः शालिनीवृत्तम् । लक्षणं तूक्तम् ।। १ ।।",
  "12002": "सम्भूयेति ।। पापा उग्रा अमी मायिनः । चोलजः पद्मतीर्थः द्वीपिपुरिः पुण्डरीकमुनिः तयोः । द्वीपिशब्दः पुण्डरीकपर्यायः । ‘व्याघ्रो द्वीपी पुण्डरी-कस्तरक्षुरि’ति हलायुधः । पार्श्वे समीपे सम्भूय मिलित्वा भुवो भूषणमिव भूषणः तस्मिन् । वायुश्चासौ देवश्च तस्मिन् श्रीमध्वनामि्न वायुदेवे सासूया मात्सर्योपेताः सन्तः । प्राक् पूर्वं मूढा राजपुत्रादयः धृतराष्ट्रस्यापत्यं पुमान् धार्तराष्ट्रो दुर्योधनः तस्य अन्तिके समीपे यद्वत् वायुदेवे भीमसेने सासूया मन्त्रयामासुः तद्वत् मन्त्रयामासुः । मत्रि गुप्तभाषणे लिट् ।। २ ।।",
  "12003": "सदिति ।। सन्मात्सर्यं,बद्धुं ऊचे,अशुभानां,वाचा,अलोलं,कोपि,गान्धारकस्य,मध्ये,तेषां,नीचनीत्या,समानः,वाचालः,अलं,कः,अपि,गान्धारकस्य इति च्छेदः । तेषां मिलितानां मायिनां मध्ये अलं अतितरां वाचालो बहुभाषी । ‘आलजाटजौ बहुभाषिणी’त्यालच् । नीचनीत्या कुत्सितनीत्या गान्धारकस्य शकुनेः समानः कोऽपि कश्चित् । वाचा स्ववचनेनाशुभानां दुष्टपुरुषाणां धारकस्य आश्रयभूतस्य पद्मतीर्थाख्यमायिभिक्षोः कोपोऽस्यास्तीति कोपि कोपविशिष्टं,\nसत्सु मात्सर्यं अलोलः स्थिरो यथा भवति तथा अलोलं वाचा स्ववचनेन बद्धुं उत्पादयितुं गां वाचं ऊचे ।। ३ ।।",
  "12004": "एकमिति ।। पूर्वा पुरातनी अपूर्वा दुर्लभा दुर्घटस्य भावो दौर्घट्यं तद्भूषा अलङ्कारो यस्याः तादृशी । अत एव मायाया विकारभूता मायामयी मायाविलासमूलेत्यर्थः । इयं दर्शनाचार्यनीतिः दर्शनाचार्यस्य अस्मच्छास्त्राचार्यस्य शङ्करस्य नीतिः शास्त्रं चित्रं चित्रमत्याश्चर्यम् । इयं नीतिः तत्त्वं ब्रह्माक्यं वस्तु,एकं अद्वितीयं निर्विशेषं च वष्टि ब्रूते । वश कान्तौ लट् । प्रतिपादयति इत्यर्थः । तथापि प्राच्यैः पुरातनैर्वाक्यैः वेदवचनैः । ‘यतो वाचो निवर्तन्त’ इत्यादिभिः अवाच्यमपि विधत्ते । हन्त हर्षे । तत्त्वं ब्रह्माख्यं वस्त्वद्वितीयं निर्विशेषं ‘सत्यं ज्ञानमि’त्यादिरूपेण समर्थ्यापि तद्ब्रह्म अवाच्यं इति च ब्रूते । तस्माद्दौर्घट्यं अस्य भूषणं इत्यर्थः ।। ४ ।।",
  "12005": "मर्त्येति ।। समानैः । ‘जगत्प्रवाहः सत्योऽयं पञ्चभेदसमन्वितः’’, ‘‘सत्यं भिदा सत्यं भिदा सत्यं भिदा’’, ‘‘पञ्चभेदा इमे सत्याः सर्वावस्थासु सर्वशः’’,इत्यादिभेदप्रतिपादकवेदादिप्रमाणसहितैः मानैः प्रत्यक्षादिप्रमाणैः । भेदो अस्यास्तीति भेदि,भेदविशिष्टतया प्रसिद्धम् । समानैः प्रत्यक्षादिप्रमाणसहितैः मानैः भेदप्रतिपादकवेदादिप्रमाणैः भेदीति वा योजना । मर्त्या मनुजाः अमर्त्या देवाः अमर्त्यविद्विषो देवद्विषो दैत्याः ते पुरोगाः पुरःसरा यस्य तादृशं दृश्यं प्रतीयमानं,विप्राश्च चण्डालाश्च पूर्वे यस्य तादृशं विश्वं जगत् भेदापेतं भेदरहितं इति को विद्वान् तां अस्मद्दर्शनाचार्यनीतिं अलब्ध्वा साधीयः दृढतरं यथा भवति तथा साधयेत् । न कोऽपीत्यर्थः । अत्र साधीय इति दृढार्थस्य बाढशब्दस्य ‘अन्तिकबाढयोर्नेदसाधौ’ इति साधादेश ईयसुन् प्रत्ययश्च । प्रत्यक्षादिप्रमाणैः भेदस्यैव प्रतीयमानत्वात् तद्विरुद्धसर्वा-भेदसमर्थनं अस्मद्दर्शनाचार्योक्तनीतिं विना न शक्यमिति भावः ।। ५ ।।",
  "12006": "सत्यमिति ।। सा दर्शनाचार्यनीतिः । मोहेऽज्ञाने सति । अज्ञानदशायां सत्यामित्यर्थः । सत्यं पारमार्थिकसत्यतया प्रतीयमानं सर्वं,व्यवहारविषयो व्यावहार्यम् । व्यावहारिकमित्यर्थः । सत्यं विधत्ते ब्रूते । ‘सन् घटः सन् पट’ इत्यादि प्रत्यक्षस्य विमतं सत्यं अर्थक्रियाकारित्वात् यन्न सत्यं न तदर्थक्रियाकारि यथा शुक्तिरजतं,न तथाचेदं तस्मात् न तथेत्याद्यनुमानस्य, ‘विश्वं सत्यं मघवाना’ इत्याद्यागमस्य च तत्सत्यत्वप्रतिपादकस्य व्यावहारिकसत्यताविषयत्वं विधत्त इति भावः । तस्मात्सा नीतिः सर्वनिर्वाहिणी सर्वस्यापि प्रमाणजातस्य निर्वाहिणी परस्पराविरोधेन विषयस्य व्यवस्था कल्पिकेत्यर्थः । तथा हि ‘सन् घट’ इत्यस्य सत्यत्वविषयप्रमाणस्य व्यावहारिकसत्यत्वं विषयः । विमतं मिथ्या दृश्यत्वात् शुक्तिरजतवदित्याद्यनुमानानां ‘नेह नानास्ति किञ्चन’ इत्याद्यागमनाञ्च ब्रह्मातिरिक्तप्रपञ्चमिथ्यात्वपराणां परमार्थतः सत्वनिषेधो विषय इति भिन्नविषयत्वव्युत्पादनेन परस्परविरोधपरिहारात् सर्वनिर्वाहिणीत्युच्यते । वस्तुतो विचार्यमाणे विश्वं कथंभूतमित्यपेक्षायामाह– ज्ञान इत्यादि । ज्ञाने ‘नेह नानास्ति किञ्चने’ त्याद्यागमजनितापरोक्षज्ञाने सति,दग्धवस्त्रप्रतीतं दग्धं यद्वस्त्रं तद्वत्प्रतीतं ज्ञातम् । दग्धवस्त्रं पश्यतो यथा भस्मैवेदं न वस्त्रमिति दृढनिश्चये सत्यपि चूर्णभावपर्यन्तं आतानवितानात्मकप्रतीतिः अनिवार्या,तद्वद्विमतं मिथ्या दृश्यत्वात् शुक्तिरजतवदित्यादि अनुमानैः नेह नानेत्याद्यागमैश्च परोक्षतो ब्रह्मातिरेकेण प्रपञ्चमिथ्यात्वनिश्चये सत्यपि सर्वात्मनाविद्यास्तमयपर्यन्तं ‘सन् घट’ इत्यादिप्रतीतिः अनिवार्या । तस्माद्दग्धवस्त्रप्रतीतं इदम् । तस्मिन् ‘विमतं मिथ्या दृश्यत्वात् इत्याद्यनुमानैः नेह नानास्ति किञ्चने’ त्याद्यागमैश्चोत्पादिते ज्ञाने पक्वे सति परिपक्वे सति । अपरोक्षत्वं गते सतीति यावत् । तप्तं यल्लोहं तदाप्तं यद्वाः जलं तद्वत् तप्तलोहाप्तवार्वत् भवतीति सम्बन्धः । तप्तलोहस्थं वारि यथा लोहान्न पृथग्प्रतीयते । एवं जीवजडात्मकप्रपञ्चमिथ्यात्वलक्षण ब्रह्मात्म्यैक्यज्ञाने परिपक्वे सति ब्रह्मातिरेकेण न किञ्चित्प्रतीयत इति भावः । अयमत्रान्वयप्रकारः मोहे सति सर्वं सत्यं व्यावहार्यं सत्यं विधत्ते इति यस्मात्सा सर्वनिर्वाहिणी । ज्ञाने जाते सति दग्धवस्त्रप्रतीतं सर्वं तस्मिन् पक्वे सति तप्तलोहाप्तवार्वत् भवति इति ।। ६ ।।",
  "12007": "ज्ञानीति ।। ज्ञानिश्रेष्ठश्रेष्ठविज्ञानिवर्गे ज्ञानिश्रेष्ठः तन्नामकः कश्चन मायिप्रवरः स एव श्रेष्ठ उत्तमो यस्मिन् तादृशो विज्ञानिनां वर्गः । ज्ञानिश्रेष्ठश्चासौ विज्ञानिवर्गश्च तस्मिन् । निर्गता गुणा यस्मात् तत् निर्गुणं तस्य भावो नैर्गुण्यं निर्गुणब्रह्मभावः तस्मिन् स्थितो नैर्गुण्यस्थः तस्मिन् सति निर्गुणब्रह्मतादात्म्यलक्षणमुक्तिं गते सति । साम्प्रतं इदानीं नाथभूताः अस्माकं स्वामिभूताः सर्वे भवन्तो मे मम आक्रन्दं आक्रोशं ृण्वन्तु । सोऽयं मायावादो मायाकल्पितं सर्वमिति वादः उत्सादं नाशमेति गच्छति । हा हा कष्टं कष्टम् ।। ७ ।।",
  "12008": "भ्रष्टा इति ।। यत्र मायावादाख्यवने । भट्टेन भट्टाचार्येण प्रोक्तं भाट्टं तस्मिन्निपुणा भाट्टा भाट्टशास्त्रकुशला मीमांसका इत्यर्थः । भ्रष्टा निरुत्तरीकृताः । यथा वनपरिचयरहिता भट्टशिष्याःछत्रपुस्तकादिमन्तो मार्गवशाद्वनं प्रविश्य भ्रष्टा भवेयुः तद्वदिति श्लेषाभिप्रायः । यत्र पूर्वोक्तवने प्रभाकृत्प्रभा प्रभाकृतः प्रभाकराख्यवादिनः प्रभा सामर्थ्यं नाभूत् । सोऽपि निराकर्तुं अशक्त इति भावः । किञ्च यत्र भास्कराख्यवादिनोऽपि सामर्थ्यं नाभूत् इति च व्याख्येयम् । अविरलद्रुमे वने यथा सूर्यप्रकाशो न भवति तद्वदिति श्लेषाभिप्रायः । यत्र पूर्वोक्तवने माहायानिका बौद्धा आद्या येषां तादृशाः त्रस्ताः । न मायावादिप्रत्यर्थिभावं भजन्त इति भावः । वनेषु यथा महारथशकटादिमन्तस्त्रस्ताः स्युरेवं इति श्लेषाभिप्रायः । दुर्गं दुर्गमं मायावादसत्रं मायावादाख्यञ्च तत् सत्रं वनञ्च, ‘सत्रमा-च्छादने यज्ञे सदादाने वनेऽपि चे’त्यमरः । दग्धुं इच्छुः दिधक्षुः तत्त्वमिति वादः सर्वं सत्यमिति वादः,स एवाग्निः तस्य जिह्वा ज्वाला । ‘जिह्वावाग्रसनार्चिष्वि’ति वैजयन्ती । नो अस्माकं उपेक्ष्या उपेक्षितुं योग्या न भवति । तन्निरासे प्रयतितव्यमेव इति भावः ।।८।।",
  "12009": "यं यमति ।। भूरि पूर्णं चित्तं यस्य स श्रीपूर्णप्रज्ञः यं यं प्रदेशं प्रापत् जगाम । आप्लॄ व्याप्तौ लुङ् । आर्येण सज्जनेन पद्मतीर्थेन ‘आर्यौ सज्जन-संविदावि’ति हेमचन्द्रः । तस्मात्तस्मात् प्रदेशादागतेरागमनस्यान्तरायो विघ्नो व्यक्तं स्पष्टं यथा भवति तथा प्रत्यज्ञायि प्रतिज्ञा कृता । सोऽपि श्रीमध्वोऽपि पार्श्वं अस्मत्समीपं प्राप्नोत् प्राप । हा कष्टं वयं भाग्यहीनाः । अयमार्यः किं करोतु वयमेव भाग्यहीना इत्यर्थः । अयं भावः श्रीमध्वाचार्यस्य बदरिकाश्रमादागमनं श्रीमद्भाष्यनिर्माणञ्च गोदावरीतटे सर्ववादि निराकरणञ्च श्रुत्वा पुनः गोदावरीमतीत्य रजतपीठपुरं प्रत्यागच्छतीति च वार्तां श्रुत्वा,क्षुभ्यतो बिभ्यतश्च मायिनो दृष्ट्वा पद्मतीर्थेनेत्थं प्रतिज्ञा कृता । भूरिचित्त इदानीं यस्मिन् देशे तिष्ठति तस्माद्देशादितः परमिमं देशं प्रत्यागमनं निरोत्स्यामीति । पुनश्च समीपमागतं श्रुत्वाऽथ तत आगमनविघ्नं करोमीति । पुनःपुनरेवं तस्माद्देशादागतेरन्तरायप्रतिज्ञा कृता । तथाप्यसौ समीपमागतः तदस्मद्दौर्भाग्यमिति ।। ९ ।।",
  "12010": "प्रश्न इति ।। तेन श्रीमध्वाचार्येण पृष्ट आक्षिप्तः प्रश्नः खण्ड््यते निराक्रियते । नूनं निश्चये । ‘नूनं तर्केऽवधारण’ इत्यमरः । असौ श्रीमध्वाचार्यो युक्तां उपपन्नां अखण्ड्यां युक्तिं वक्ति च । अत एव वादिव्रातो निरुत्तरीकृतवादिसमूहस्तं लज्जयेत् । लज्जायुक्तं कुर्यात् । ओलस्जी व्रीडायां लिङ् । नोऽस्माकं विशेषादाक्षेप्ता निराकर्तेति श्रूयते । किं नु कुर्मः एतत्प्रतीकारं किं वा कुर्मः ।। १० ।।",
  "12011": "प्राच्यमिति ।। हर्षतीर्थो हर्षकरं तीर्थं शास्त्रं यस्मात् सः श्रीमदानन्दतीर्थः । प्राच्यं पुरातनं सपादं पादसहितं लक्षं लक्षसङ्ख्याकं यच्छास्त्रं तदेकेन वाक्येन अक्षिपत् । निराचक्र इत्यर्थः । इत्थं प्राक् पान्थैः पथिकैः वर्णितं ृण्वतो मे मम मनो दूयमानं सत् वो युष्माकं प्रापत् । सपादलक्ष्यपरिमितमस्मच्छास्त्रमाक्षेप्तुं पद्मतीर्थादय एव समर्था इति दूरस्थान् युष्मान् मे मनो जगाम इति भावः ।। ११ ।।",
  "12012": "वेदव्यास इति ।। शोभनं स्मितं यस्य तस्य श्रीमध्वस्य सा मूर्तिः तनुः दिव्या अलौकिकी । अतः स एष श्रीमध्वाचार्यो वेदव्यासो नुः?वेदव्यासो वा?मूर्तः मूर्तिमान् वेदो नु?वेदो वा । ‘प्रश्ने विकल्पे नुस्विच्चे’ति वैजयन्ती । इति तत् द्रष्टॄणां श्रीमध्वाचार्यं दृष्टवतां जनानां वाणीकृपाणी वचनखड्गलता मायावादिनः पक्षः सिद्धान्तो मायापक्षः तस्य मूलं छिनत्ति खण्डयति ।। १२ ।।",
  "12013": "अक्लिष्टमिति ।। तेन कृतं सूत्रभाष्यं तत्सूत्रभाष्यं अक्लिष्टं ऋजुमार्गेण सूत्रार्थवर्णनपरं बलीयांसि यानि मानानि प्रमाणानि तैरुपेतम् । स्वोक्तार्थे बलवत्प्रमाणसहितं इति भावः । इति केचिद्वदन्ति । तथा चेन्नः का क्षतिः?का हानिः?अस्तु नाम तत्तथा । विगता लज्जा येषां ते विलज्जाः । अस्माकं सम्बन्धिन आस्माका अस्मद्यूथ्या इत्यर्थः । केऽपि केचिदेवं तद्भाष्यप्रशंसारूपं वाक्यमुक्तवा नोऽस्मान् दुःसहेऽसह्ये लज्जासिन्धावमज्जयन् । टु मज्ज शुद्धौ लङ् । अस्मद्यूथ्यानां केषाञ्चित् तत्प्रशंसारूपं वाक्यं श्रुत्वा वयमतितरां लज्जिता वर्तामह इति भावः ।। १३ ।।",
  "12014": "तस्येति ।। गुणानां सम्बन्धीनि गौणानि तैः माधुर्यादि गुणवद्भिः इत्यर्थः । व्याप्तैः सर्वदेशेषु विततैः । शङ्खश्च चक्रञ्च त आदिनि येषां तानि बिभ्रतीति तादृशैः पाञ्चजन्यसुदर्शनादिभगवल्लाञ्छनयुक्तैः इत्यर्थः । तस्य श्रीमध्वाचार्यस्य शिष्यजालैः शिष्यसमूहैः संसत्सिन्धौ सभासमुद्रे तत्र तत्र सभास्थानाख्यसमुद्र इत्यर्थः । विश्वानि यानि सत्वानि प्राणिनः तेषां नराणामिति यावत् । अन्तराणि मनांसि । ‘द्रव्यासुव्यवसायेषु सत्वमस्त्री तु जन्तुष्वि’त्यमरः । यथा मा गृह्येरन् न वशीक्रियेरन् तथा तत्र नीतिं उपायं नोऽस्माकं क्षेमाप्त्यै क्षेमप्राप्त््यै अस्माच्छास्त्रादिरक्षासिद्धय इत्यर्थः । प्राप्तपरिपालनं हि क्षेममित्युच्यते विधत्त कुरुत । श्लेषार्थे तु गौणैः तन्तुमयैः व्याप्तैः जले प्रसृतैः शङ्खचक्रादिभृद्भिः कम्बुसमूहादिनानाजलचरचारिमद्भिर्जालैः जलचरबन्धनैः । ‘जालं समूह आनायो गवाक्षक्षारकावपी’त्यमरः । सिन्धौ समुद्रे विश्वसत्वान्तराणि नानाप्राणि-विशेषानिवेति । मा गृह्येरन् इत्यत्र न माङ् अतो लिङ् ।। १४ ।।",
  "12015": "गौणैरिति ।। हंसानां परमहंसाश्रमिणां नोऽस्माकं वाचां ब्रह्मणो निर्गुणत्वप्रतिपादकवाक्यानां विघातो निराकरणं तस्मिन् प्रवीणा दक्षाः ते श्रीमध्वशिष्याः । गुणानां प्रतिपादकानि गौणानि तादृशानि यानि वाक्यानि ‘मय्यनन्तगुणेऽनन्ते’, ‘‘अथ कस्मादुच्यते ब्रह्मेति’’, ‘‘बृहन्तोऽह्यस्मिन् गुणाः’’ इत्यादीनि भगवतोऽनन्तगुणत्वसम्पादकवाक्यानि तैः अभिगुप्तै रक्षितैः । गुणानां प्रतिपादका गौणाः तैः ब्रह्मणः सगुणत्वसाधकैः इत्यर्थः । तर्कैः ब्रह्म सगुणं भवितुमर्हति वस्तुत्वात् घटवदित्यादि अनुमानैः इत्यर्थः । नृणां पुरुषाणां गौणीं ब्रह्मणः सगुणत्वविषयिणीं बुद्धिम् । अपो जलानि ददति इति अब्दा मेघाः ते च हंसानां हंसपक्षिणां वाग्विघातप्रवीणा नो न हि सति वर्षे हंसरवः श्रूयते । भूयांसि बहुलानि च तानि वारीणि च तेषां वर्षैः ‘वर्षोऽस्त्री भारताद्यब्दवृष्टिषु प्रावृषि स्त्रियां’ इत्यभिधानम् । सिन्धुमिव समुद्रमिव नदीमिवेति वा वर्धयन्ते । न चात्र वस्तुत्वानुमानस्य कश्चित्क्षुद्रोपद्रवः ‘मय्यनन्तगुणे’ ‘अथ कस्मादुच्यते’ इत्यादि अनन्तगुणत्वोपपादकागमानुग्रहीतत्वादिति भावेन गौणवाक्याभिगुप्तैः इत्युक्तम् ।। १५ ।।",
  "12016": "बाहुल्येनेति ।। एतत् विपक्षोत्कर्षकथनपरं वाक्यं बाहुल्येन विस्तरेणोक्तवा खलु न वक्तव्यं हि । ‘अलं खल्वोः प्रतिषेधयोः प्राचां क्तवे’ति प्रतिषेधवाचिनः खलुशब्दप्रयोगे क्तवाप्रत्ययः । एतद्बाहुल्येन उक्तवा प्रयोजनाभावात् न वक्तव्यमिति भावः । अस्मिन् वर्तमानतया सन्निहिते अस्माकं दर्शनं शास्त्रं अस्मद्दर्शनं तस्य अपायस्य परिक्षयस्य काल एते तत्त्ववादिनो,द्राक् शीघ्रं विश्वं जगल्लोकापायकाले लोकक्षयकाले प्रलयकाल इत्यर्थः । लयापः प्रलयजलानि यद्वत् तद्वत् प्रकामः प्रकृष्ट इच्छा यथा भवति तथा प्रकामं व्याप्नुवन्ति ।। १६ ।।",
  "12017": "आकर्ण्येति ।। अथेत्थं तस्य वाणीं आकर्ण्य मानोऽभिमान एषां अस्तीति मानिनः तेषां पद्मतीर्थादीनां चित्तवेत्ता अभिप्रायवेत्ता मानी स्वयञ्च वैदुष्यादिमानी सन् मन्दं स्वल्पं चेतो बुद्धिर्यस्य सोऽन्यः कष्टः तन्नामकः कश्चिन्मायी स्वानां स्वयूथ्यानां चेतः,जातावेकवचनं चेतांसि इति यावत् । नन्दयन् सन् धृष्टां धैर्योपेतां वाचमुच्चैः आचष्ट उवाच । ‘चक्षिङ् व्यक्तायां वाचि’ लङ् ।। १७ ।।",
  "12018": "तेज इति ।। यत् मानसं,तेजोऽस्तीति शङ्का तेजःशङ्का,केवलं तेजःशङ्का तेजःशङ्कामात्रं तस्मात् । प्रतिवादिनः सामर्थ्यातिशयो वर्तत इति शङ्कामात्रत एव इत्यर्थः विलीनं द्रवीभूतं भवति भयशीलं भवतीत्यर्थः । भीरूणां अधीराणां मानहीनं अभिमानरहितं तन्मानसं मनो धिक् । यस्मात् भीरूणां मानसात् एकान्तेन नियमेन प्राप्तं सम्बद्धं यत्तेजोऽग्निस्तेन विलीनं द्रवीभूतं हैयङ्गवीनं नूतनघृतम् । ‘तत्तु हैयङ्गवीनं यत् ह्योगोदोहोद्भवं घृतमि’त्यमरः । स्थेयोऽतिस्थिरं भाति प्रकाशते । अयं भावः हैयङ्गवीनं अपि सम्यगग्न््यादितेजःसम्बन्धे सत्येव विलीयते न तु तेजःशब्दमात्रेण । भीरूणां मनस्तु विपक्षशब्दमात्रश्रवणाद्बिभेति । तस्माद्धैयङ्गवीनादपि भीरूणां मानस-मतिचपलमिति । स्थेय इत्यत्र ‘प्रियस्थिरे’त्यादिना स्थिरशब्दस्य स्थः । द्विवचनेत्यादिना ईयसुन्प्रत्ययश्च ।। १८ ।।",
  "12019": "येषामिति ।। नः अस्माकं शं सुखं करोतीति शङ्करी,देवा आदयो येषां तेषां मनुष्यतिर्यगादीनां बाध्यतां बाधज्ञानगोचरताम् । अनिर्वाच्यतां इत्यर्थः । साधयन्ती ब्रह्मैकमेव अबाध्यमन्यत्सर्वं ब्रह्मापरोक्षज्ञानेन बाध्यत इति हि मायिना स्वशास्त्रे समर्थितम् । या शाङ्करी विद्या देवपूज्यं बृहस्पतिं शौक्रीव शुक्रसम्बन्धिनीव । देवदेवानुगादीनां पीड्यतां साधयन्ती कृत्यप्रयोगादिरूपा शुक्रविद्या देवगुरुं देवादीनां पीड्यताभावविधानाक्षमं यथा लज्जयेत् । तद्द्वल्लज्जयेत् । देवगुरुविद्यापि न शङ्करविद्यासदृशीत्यर्थः । सा शङ्कराचार्यसम्बन्धिनी विद्या,तत्कृत शारीरकभाष्यादि-रूपशास्त्रं येषां पद्मतीर्थादीनां अस्ति तेषामेषां पद्मतीर्थादीनां सन्निधौ अस्माकं को विषादः?किं भयम्?।। १९ ।।",
  "12020": "यदिति ।। कर्कशैः निराकर्तुं अशक्यैर्गुणानां सम्बन्धिनो गौणाः तादृशा ये तर्का अनुमानानि तैः । ब्रह्म सगुणं भवितुमर्हति वस्तुत्वात् घटवत् इत्यादिभिः ब्रह्मणः सगुणत्वसाधकानुमानैः इत्यर्थः । रुद्धं प्रतिरुद्धमद्वैतं एैक्यं यदि साध्यं साधयितुं शक्यमिति नैव भाति नैव प्रकाशते । विपक्षतर्काणामतिप्रबलत्वादद्वैत समर्थनमशक्यमित्यस्मद्यूथ्यानां प्रतीयते यदीत्यर्थः । अस्तु तावत् तत्तथास्तु । तर्ह्यद्वैतसमर्थनाभावेऽस्माकं पराजयः स्यादिति चेन्नैवमाशंक्यम् । षट्कर्मज्ञैः षट् च तानि कर्माणि च तानि जानन्तीति तैः पालनवशीकरणस्तम्भनविद्वेषणोच्चाटन- मारणलक्षणषट्-कर्मज्ञैरित्यर्थः ।दिव्यानि यानि मन्त्रौषधानि मन्त्राश्चौषधानि च तैराढ्यैः सम्पन्नैरेतैः पद्मतीर्थाद्यैः गुप्तान् रक्षितान् नोऽस्मान् विजेता कश्चिन्न हि ।। २० ।।",
  "12021": "यद्यपीति ।। यद्यपि एवं षट्कर्मज्ञैरेतैर्गुप्तानस्मान् कश्चिद्विजेता न । तथापि विपक्षो विरुद्धसिद्धान्त उपेक्ष्यः उपेक्षार्हो न हि । यथाशक्ति नानोपायैः तन्निराकरणे प्रयत्नः कर्तव्य एव । तर्हि विपक्षो नोपेक्ष्यश्चेत् ‘‘आदाक्रन्दं मे हन्त ृण्वन्त्वि’त्यादि वदन् तेजःशङ्कामात्रतो यद्विलीनमि’त्यादिना किमित्याक्षिप्यत इत्याशङ्क्य परिहरति – किन्त्वित्यादिना ।। किन्तु तथाप्यधुना इदानीं अतिसमर्थानां पद्मतीर्थादीनां उज्जीवनकाल इत्यर्थः । आक्रन्दकालो न प्राप्तः । तस्मात् तद्दर्शने आक्रन्दं कुर्वन्नाक्षिप्यत इति भावः । विपक्षः कुतो नोपेक्ष्यत इत्यपेक्षायामाह– अपीत्यादि ।। भेदसमर्थनदक्षो विपक्षः अद्वन्द्वस्वात्मबोधप्रतीतैर्न विद्यते द्वन्द्वं सदृशं यस्य सोऽद्वन्द्व उत्तमस्तादृशो यः स्वात्मबोधः शोभनात्मज्ञानं जीवब्रह्मैक्यज्ञानमिति यावत् । तेन प्रतीतैः ख्यातैः । ‘प्रतीतः प्रथिते ख्यात’ इत्यभिधानम् । शङ्कराद्यैराचार्यैर्यद्यस्माच्छङ्क्यते । औतज्ञानवत्वेन प्रसिद्धैः शङ्कराचार्यप्रभृतिभिरपि विपक्षो निराकर्तुं शक्यते न वा इति शङ्क्यते तस्मात्प्रबलत्वाद्विपक्षो नोपेक्ष्यत इत्यर्थः । यद्वा अद्वन्द्वस्वात्मबोधप्रतीतैरित्यस्य अद्वन्द्वो द्वितीयरहितो विगलिताशेषभेदादिप्रपञ्चस्तस्य स्वात्मनः शुद्धस्य निर्गुणात्मनो बोधेन प्रतीतैः इति वार्थः । तथा हि मायिनो निर्गुणसगुणभेदेन ब्रह्मद्वैविध्यमङ्गीकुर्वन्ति । तत्र विगलिताशेषभेदादिप्रपञ्चं निर्विशेषब्रह्मैव शुद्धं,तदपरोक्षज्ञानमेव मोक्षसाधनमिति चाहुः । अथवा अद्वन्द्वोऽसदृशः स्वः स्वतन्त्र आत्मा स्वामी श्रीहरिस्तस्य बोधो यस्य स श्रीपूर्णप्रज्ञाचार्यः प्रतीतैः प्रसिद्धैः शङ्कराद्यैः आचार्यैः यद्यस्मात् शङ्क्यते जेतुं शक्यते वा न वा इति शङ्क्यते । तस्मात्प्रबलत्वाद्विपक्षो मध्वाचार्यो नोपेक्ष्य इति । अद्वन्द्वः स्वात्मबोधः प्रतीतैरिति पदविभागेनास्मिन्पक्षेऽन्वयः ।। २१ ।।",
  "12022": "पारम्पर्येणेति ।। विदग्धैः चतुरैः अस्मदीयैःपुरुषैः मध्यस्थः तेषु च अस्मासु च उदासीनो यो लोको जनः तस्मिन् । तेषां श्रीमध्वादीनां च सन्तो विद्यमाना असन्तोऽविद्यमाना वा दोषा नूतनेनेदानीन्तनेन तेन श्रीमध्वेन पारम्पर्येणानादितः परम्परयेत्यर्थः । आगतं तत्त्वशास्त्रं औतलक्षणतत्त्वनिर्णयाख्यं यच्छास्त्रं शङ्कराचार्यशास्त्रमुत्सन्नं नाशितम् । हन्त इत्युदीर्य पूर्वं एवं उक्त्वा वर्णनीया पश्चात्तद्दोषा वर्णनीयाः तर्हि मध्यस्थानां तेषां तेषु अनादरो अस्मासु आदरश्च भवेदिति भावः ।।२२।।",
  "12023": "स्वाभिप्राय इति ।। यस्मात् मायाशक्तया छद्मसामर्थ्येन सर्वनिर्वाहः परवशीकरणास्मदुत्कर्षाद्यखिलनिर्वाहः तस्य सिद्धिः । तस्मात्तेषां श्रीमध्वादीनां दोषान् वदद्भिः भवद्भिः अस्मदीयैः स्वाभिप्रायोऽस्मानेव भजध्वं न तान् इत्यादिरूपात्माभिपायः ब्रह्मवत् अवाच्यः स्यात् । यथा ब्रह्म अस्मन्मतेऽवाच्यं तद्वदिति भावः । इत्थमेवं नीत्या उपायेन यदा स्वात्मनः परः प्रतिकूलः स्यात्,स सर्वोऽपि लोकः शास्त्रनीत्या इव स्वशास्त्रयुक्तयेव बाध्यः स्यात् । यथा शास्त्रयुक्तया स्वप्रतिकूलवादिजनो बाध्यो निराकर्तव्यः तद्वदिति भावः ।। २३ ।।",
  "12024": "ग्राम इति ।। ग्रामे ग्रामे वीप्सायां द्विर्वचनं प्रतिग्रामं इत्यर्थः । एषां तत्त्ववादिनां साम पूर्वं येषां तैः सामदानभेददण्डाख्यैरित्यर्थः । उपायैः पूर्वं पूर्वं ग्रामप्रवेशात्पूर्वमेव मानना सम्भावना वार्यताम् । आगमननमस्कारभिक्षाप्रदानादि-सम्भावनं न कर्तव्यमिति निवार्यतां इत्यर्थः । सम्प्राप्तानां येन केनाप्युपायेन ग्रामं प्राप्तानां तेषां मानभङ्गोऽभिमानखण्डनं तस्मै उद्यतैः सन्नद्धैः अस्मदीयैः ग्रान्थाकर्षो ग्रन्थानामा-कर्षणमादिः यस्य तादृशं ग्रन्थाकर्षणदण्डखण्डनताडनादिकमित्यर्थः । कार्यम् ।। २४ ।।",
  "12025": "इत्यादीति ।। वक्रा वक्रबुद्धय एते मायिनः काले तस्मिन्काले । इति आदिर्यस्य तदित्यादि ‘पारम्पर्येणागतं’ ‘स्वाभिप्रायो ब्रह्मवत्स्यात्’ ‘ग्रामे ग्रामे वार्यतामि’ति श्लोकत्रयेण कर्तव्यतयोक्तं कार्यं आलोच्य पुनरपि विचार्य । चक्रं अस्यास्तीति चक्री श्रीकृष्णः तस्य भक्तस्य मध्वस्य प्रतीपं विरोधं दोषवर्णनसम्भावना-निवारणादिकं चक्रुः । अन्यथा तत्प्रतीपकरणाभावे ते मायिनः दुःखमेवोग्राम्भो यस्मिंस्तस्मिन्नन्धतामिस्रमेव सिन्धुः तस्मिन् मङ्क्तुं मज्जनाय कथं वा योग्याः स्युः?तमोयोग्याना• तेषां तमसि मज्जनं तावदावश्यकम् । तच्च श्रीहरिमुख्यप्राणद्वैषैकसाध्यम् । ‘द्वेषादृते न हि हरौ तमसि प्रवेशः प्राणे चे’त्युक्तेः तत् प्रतीपकरणं तेषां\nयुक्तमिति भावः ।। २५ ।।",
  "12026": "व्रत्याकारमिति ।। रूप्यपीठालये रूप्यपीठालयस्थदेवतालये मिलिता इति शेषः । वक्रा वक्रबुद्धयः ते अमी मायिनः कुमन्त्रात् कुत्सितालोचनात् वाद इति व्याजस्तेनाक्षेपाय निराकरणाय काम इच्छा येषां तादृशास्सन्तः । वादं कुर्म इति श्रीमध्वनिराकरणकामास्सन्त इत्यर्थः । व्रतिनो यतेराकारो वेषो यस्य तं वासुदेवद्विषं प्राज्ञमात्मानं मन्यत इति प्राज्ञंमन्यस्तम् । ‘आत्ममाने खश्’ इति खशि मुमागमः । तं प्रसिद्धं पुण्डरीक इत्यभिधानं नाम यस्य तं पुण्डरीकपुर्याख्यं इत्यर्थः । यत्नं वादाय सन्नद्धं चक्रुः ।। २६ ।।",
  "12027": "यद्वदिति ।। मूढः पुण्डरीकपुरी । विद्वद्वर्यं विद्वच्छ्रेष्ठं श्रीमध्वाचार्यं अशुचौ अपवित्रे विष्ठादाविच्छा यस्य स तथा ग्रामसिंहः शुनकः सिंहं यद्वत् । अयमपि अशुचीच्छुः वेदादिप्रमाणविरुद्धत्वादशुचावात्मनो ब्रह्मतादात्म्येऽनुसन्धानवत्वात् । एका दृष्टिर्यस्य स तथा काकोे हंसं यद्वत् । अयमप्येकदृष्टिः ब्रह्मैकमेव सत्यं अन्यत् सर्वं मिथ्येति दर्शनात् । माया छद्म अस्यास्तीति मायी भूरिमायुः सृगालः । ‘स्त्रियां शिवा भूरिमायुर्गोमायुर्मृगधूर्तक’ इत्यमरः । तरक्षुं शार्दूलं यद्वत् । ‘शार्दूलद्वीपिनौ व्याघ्रोे तरक्षुस्तु मृगादन’ इत्यमरः । अयमपि मायी सर्वप्रपञ्चोपादानत्वेनेश्वराश्रिता प्रामाणिकमायाया अभ्युपगमात् । तद्वदाह्वास्त । स्पर्धायां आङ् इत्याङ् पूर्वाध्वयतेरात्मनेपदम् ।। २७ ।।",
  "12028": "अपीति ।। पतङ्ग इव शलभ इव लोलः चञ्चल आत्मा मनो यस्य स तथा । अदक्षः पक्षो यस्य सः अदक्षपक्षः शलभो यथा आशुगमने असमर्थपतत्रवान् इत्यर्थः । तद्वत् स्वपक्षसमर्थने परपक्षनिराकरणे चासमर्थपक्षः । अत एव अल्पोऽप्यसौ पुण्डरीकपुरिः,स्वभावान्मन्त्रौषधतपोवेदविद्याजनितसामर्थ्यमनपेक्ष्य केवलस्व-रूपसामर्थ्यादेव दुस्तरेणात्येतुं अशक्येन मध्वेन तेजोराजिस्तेजःसमूहस्तया राजित उद्भासितः तेन अग्निना इव नोपेक्षाम्बभूवे नोपेक्षितः । अग्निमभिपतन्नल्पोऽपि पतङ्गः यथाग्निना नोपेक्ष्यते किन्तु दह्यत एव । एवं असौ अपि मध्वेन नाल्प इत्युपेक्षित\nइति भावः ।। २८ ।।",
  "12029": "मानैरिति ।। न विद्यते समानं सदृशं प्रमाणं येषां तानि असमानानि तैः प्रबलैः इत्यर्थः । अत एव मान्यैः मानैः वेदादिप्रमाणैः भासमानः विवक्षितार्थे वेदादिप्रबलप्रमाणोदाहरणेन शोभमान इत्यर्थः । वेदं वेत्तीत्ति वेदवेदी वेदज्ञ इत्यर्थः । उत्तमश्चासौ प्रीतितीर्थ आनन्दतीर्थश्च उत्तमप्रीतितीर्थ एनं स्वप्रत्यर्थिभूतं मायिनं आक्षिप्य निराकृत्य पुनः स्वं स्वकीयं मतं सिद्धान्तं साधयित्वा पुनश्च विष्णोः प्रीत्यै वेदव्याख्यां चकार ।। २९ ।।",
  "12030": "आम्नायमिति ।। ये आम्नायोऽनन्यथापाठः पूर्वः पुरस्सरो यथा भवति तथा आम्नायपूर्वं स्वरवर्णादीनां अन्यथापाठराहित्येन सहितं सत्सम्प्रदाय-पूर्वकमिति यावत् । आम्नायं वेदं पेठुः पठितवन्तः । पठ पठने लिट् । तावत्तदा वेदव्याख्यानसमय इत्यर्थः । तत्र कौतूहलं कौतुकं तेन प्राप्ता अनेका भूयसी सङ्ख्या येषां ते तथोक्तास्ते विप्रवर्याः पर्यासीनाः परित उपविष्टाः सन्तः प्रेक्ष्यं दर्शनीयं आचार्यवर्यं प्रेक्षांचक्रिरे ददृशुः ।। ३० ।।",
  "12031": "उक्तेति ।। देवा,उक्तानि यान्याङ्गानि तेभ्यः । ‘अकुहविसर्जनीयानां कण्ठ’ इत्यादिना ककारादिवर्णोच्चारणस्थानत्वेनोक्तकण्ठाद्यङ्गेभ्य इत्यर्थः । कः ककार आदिर्येषां ते यथा तान् वर्णान् व्यञ्जयन्तमुच्चारयन्तं तत्तन्मात्रा-व्यञ्जनादौ तेषां तेषां मात्रास्तत्तन्मात्रास्तासां व्यञ्जनमुच्चारणं तदादिर्यस्य स तथोक्तस्तस्मिन् । ककारादि तत्तद्वर्णानामुचितैकद्य्वादिमात्राव्यञ्जने आदिशब्देन व्यक्तत्वेन अपरुषत्वेन चोच्चारणे चेत्यर्थः । प्रवीणं चतुरम् । तथोक्तं ‘एकमात्रो भवेद्ध्रस्वो द्विमात्रो दीर्घ उच्यते । त्रिमात्रस्तु प्लुतो ज्ञेयो व्यञ्जनन्त्वर्धमात्रक’मिति । व्यक्तत्वेनापरुषत्वेनोच्चारण-प्रकारश्च सदृष्टान्त उच्यते– ‘यथा व्याघ्री हरेत्पोतं दंष्ट्राभ्यां न तु पीडयेत् । भीता पतनभेदाभ्यां तद्वद्वर्णान् प्रयोजयेत्’ । एवञ्चायमभिप्रायः— अर्धमात्रत्वेन ककारादि-हलामुच्चारणसमये तेषां स्थानत्वेनोक्तकण्ठताल्वाद्यंगेभ्य उच्चारणे ककारादीनां यथासम्भवं ह्रस्वदीघप्लुतात्मिकाकारादिस्वरशिरस्कत्वेनोच्चारणे तत्रापि व्यक्तत्वेनापरुषत्वेन चोच्चारणे चतुरमिति । तिस्रोऽवस्थाः पश्यन्ती मध्यमा वैखरी नाम तिस्त्रोेऽवस्थास्तासां गुणास्तद्गुणा-स्तैस्तासां पृथग्पृथगुक्तदेवताध्यानात्मकैरित्यर्थः । भावयन्तं उत्पादयन्तं पश्यन्त्यादीनामुक्त-देवताध्यानाख्यगुणयुक्तत्वेन पश्यन्त्याद्यवस्थाश्चोत्पादयन्तमिति भावः । वेदव्याख्यानसमय एवंभूतं श्रीमध्वाचार्यं दृष्ट्वा उक्ताङ्गेभ्यः — ‘‘ब्रह्मा शिरसि,ललाटे रुद्रः,’’ ‘चन्द्रमा मनसो जातश्चक्षोः सूर्यो अजायत मुखादिन्द्रश्चाग्निश्चे’त्यादि श्रुतिभिर्ब्रह्माद्युत्पत्तिस्थान-त्वेनोक्तशिर आद्यङ्गेभ्यः कादिकान् ब्रह्मादीन् व्यञ्जयन्तं सृजन्तं तत्तन्मात्राव्यञ्जनादौ आकाशादिभूतानां तत्तन्मात्रागुणभूतशब्दादिसृष्टौ । आदिशब्देन आकाशादिपञ्चभूतसृष्टौ च प्रवीणम् । तिस्रोऽवस्थाः सृष्टिस्थितिसंहारलक्षणास्त्रिस्रोऽवस्थाः तत्तद्गुणैः सृष्ट्यादावङ्गभूतैः सत्वादिगुणैर्भावयन्तमुद्भावयन्तं देवदेवं श्रीनारायणं व्यस्मरन् ।। ३१ ।।",
  "12032": "आदाविति ।। शब्दरूपविशेषो विवृत्तिः इत्युच्यते । तत्र आदिह्रस्वा विवृत्तिः वत्सानुसृतिः इत्युच्यते । अन्त्यह्रस्वा विवृत्तिः वत्सानुसारीणी-त्युच्यते । आद्यन्तह्रस्वा पाकवती इत्युच्यते । तथा ह्युक्तं शिक्षायां— ‘आदिह्रस्वाऽनु-सृतिरन्त्या वत्सानुसारिणी । पाकवत्युभयह्रस्वा दीर्घमध्या पिपीलिके’ति । एवं च सति आदौ ह्रस्वत्वेन हेतुना वत्सानुसृत्यां वत्सानुसृत्याख्यायां विवृत्तौ मात्रापादौ मात्राया मात्राख्यपरिमाणवतः कालस्य पादौ चतुरंशवतः समुदायस्य द्वावंशौ वर्तयन्नुच्चारणेन वर्तयन् दृश्यमानो देवादिभिर्दृश्यमानः । अग्रयं रूपं यासां ता अग्रयरूपाः ताः अन्याश्च पाकवत्याद्या विवृत्तीश्च कुर्वन्नुच्चारणेन प्रकटीकुर्वन् गोविन्दभक्तः श्रीकृष्णभक्तः श्रीमध्वो गोविन्दस्य श्रीरिव श्रीः कान्तिः यस्य स गोविन्दश्रीः आस । गोविन्दश्च आदौ बाल्ये ह्रस्वत्वेन सूक्ष्मत्वेन हेतुना वत्सानुवृत्यां गोवत्सानामनुगमने गोवत्सपालकत्वेन तेषां अनुगमन इत्यर्थः । पादावंध्री वर्तयञ्चालयन् । मात्रा यशोदया दृश्यमानः सञ्चारणक्षमोऽभून्मम शिशुरिति सन्तोषेण दृश्यमानः । अग््य्ररूपा उत्तमरूपा अन्याश्च गोपाङ्गना विगता वृत्तिरन्यविषयकमनोवृत्तिर्ज्ञानं यासां ताः तथा ताः स्वलीलादर्शनासक्तयां विषयान्तरास्मरणेन विगतवृत्यन्तरा इत्यर्थः वर्तयन् कुर्वंश्च आस ।। ३२ ।।",
  "12033": "माङ्गल्येति ।। माङ्गल्यानि श्रेयस्कराणि यान्यङ्गानि शिक्षाद्यङ्गानि तैर्व्यक्तः भावोऽभिप्रायो यस्याः सा तथोक्ता । कृष्णा च माङ्गल्याङ्गेषु मङ्गलावयवेषु व्यक्तः स्पष्टो भावो विलासो यस्याः सा तथोक्ता । त्रिलोकीं विस्मयं प्रापयन्ती । कृष्णा च तादृशी । रङ्गारूढा अनुनासिकतया क्रियमाणाः वर्धिता मात्राः स्वराः रङ्गाः तैः आरूढा युक्ता रङ्गाख्यस्वरविशेषैर्विशिष्टेत्यर्थः । कृष्णा च स्वयं वरप्राङ्गणारूढा । मान्यः सम्भाव्यो विन्यासः समापनं येषां ते मान्यविन्यासास्तादृशाः पादा ऋचां पादा यस्याः सा मान्यविन्यासपादा ऋगुच्चारणसमये यस्य पादस्य यत्स्वरवर्णान्ततया विन्यासो भवेत्तथा तत्पादविन्यासयुक्तेत्यर्थः । कृष्णा च शोभनचरणन्यासयुक्तपादा । सु शोभनः स्वरः उदात्तानुदात्तादिस्वरो यस्याः सा सुस्वरा । कृष्णा च शुकहंसस्वरवत् सुस्वरा । मध्वस्य सम्बन्धिनी माध्वी वेदवाणी वेदवाक् अन्या कृष्णेव द्रौपदीव रेजे ।।३३।।",
  "12034": "गाम्भीर्येति ।। औदार्यस्य कार्याणि औदार्यकार्याणि तैः औदार्यजन्यैः इत्यर्थः । गाम्भीर्यं आद्यं येषां धर्माणां तानि तथोक्तानि तैः युक्तम् । नाना प्रकारा नादाः नानानादाः तैः श्लाघ्यं प्रशस्यं शिक्षाशिक्षालक्षणानां शिक्षायाः शिक्षाख्याङ्गस्य शिक्षा उच्चारणशिक्षा तस्याः लक्षणानि तेषाम् । शिक्षाख्यवेदाङ्गभूतग्रन्थे प्रतिपाद्यमानयोच्चारणशिक्षया प्रकटितानां लक्षणानामित्यर्थः । लक्ष्यमुदाहरणभूतं अत एव मान्यं सुराद्यैरपि माननीयं धन्यबुद्धेः श्रीपूर्णप्रज्ञस्य तत् उच्चारणं वेदोच्चारणं अतुल्यं असदृशं मन्ये ।। ३४ ।।",
  "12035": "काल्पीरिति ।। स श्रीमध्वः कल्पे कल्पाख्यवेदाङ्गग्रन्थे प्रतिपादिताः काल्प्यः ताः क्लृप्तीः वेदार्थनियमान् व्यञ्जयन् प्रकटयन् सन् । छन्दसः सम्बन्धिन्यः छान्दस्यः ताः च छन्दोनामके वेदाङ्गे कथिताश्चेत्यर्थः । क्लृप्तीः व्यञ्जयन् । शब्दानां सम्बन्धि शाब्दं शास्त्रं व्याकरणं भूयोऽञ्जसा । अव्ययानां अनेकार्थत्वात् भूतशब्द आञ्जस्येऽपि वर्तते । व्यक्तं यथा भवति तथा व्यक्तं उद्भाव्य तत्र तत्र प्रकृतशब्दस्य स्वोक्तार्थवाचकत्वेन प्रकटय्य उक्तः अभिहितः नैरुक्तः निरुक्ताख्यवेदाङ्गसम्बन्धी यो मार्गः वैदिकशब्दनिर्वचनप्रकारो येन स तथोक्तः । स न केवलं एवंभूत एव,ज्योतिः ज्योतिश्शास्त्रं विदन्तीति ज्योतिर्वेदिनः तेषां मध्ये ज्यायान् श्रेष्ठस्सन्,वेदाङ्गभूतज्योतिश्शास्त्राभिज्ञताञ्च प्रकटयन्नित्यर्थः । इत्थं उक्तवक्ष्यमाणप्रकारेण वेदं व्याचख्यौ । शिक्षादिषडङ्गानुसारेण वेदं व्याचख्याविति भावः ।। ३५ ।।",
  "12036": "श्रौत इति ।। मादृक् मत्सदृशो देही पुरुषः कोऽस्य श्रीमध्वस्य चारुणी मनोहरे श्रौते श्रुतिसम्बन्धिनी,व्याख्या च उच्चारणं च व्याख्योच्चारणे वर्णयेत् । न कोऽपि वर्णयितुं समर्थ इत्यर्थः । वर्ण स्तुतौ इति धातुः । कुतः येऽमुष्य व्याख्योच्चारणे वागीशानैः सर्ववचसां अभिमानिभिः भूरि बहु आश्चर्यं येषां तैः अतिविस्मययुक्तैः इत्यर्थः । वाग्विहङ्गेशजीवैः सरस्वतीगरुडबृहस्पतिभिः प्रणम्य श्रीमध्वं नत्वा वर्णिते स्तुते । ‘जीव आङ्गीरसो वाचस्पतिरि’त्यमरः ।। ३६ ।।",
  "12037": "छन्द इति ।। सौम्याः सुप्रसन्नमुखमानसा अमी सर्वे ब्राह्मणा अत्र मिलिताशेषविद्वत्सभायां ब्रह्मणेव चतुर्मुखेनेव अमुना श्रीमध्वेन इत्थमुक्तप्रकारेण सार्थं अर्थसहितं यथा भवति तथा प्रोक्तं छन्दस्सार्थं वेदसमूहं श्रुत्वा जिष्णुजिज्ञासया श्रीमध्वपुण्डरीकयोः मध्ये जेता क इति ज्ञातुमिच्छया चित्रो नानावर्णः कायः देहो यस्य स चित्रकायो व्याघ्रः तस्य अभिधानं पुण्डरीक इति नाम यस्य स चित्रकायाभिधानः तम् । पुण्डरीकनामकं इति यावत् । ‘व्याघ्रो द्वीपी पुण्डरीकस्तरक्षुः शार्दूलः स्याच्चित्रकायो मृगारिरिति हलः । प्राप्य स्थलान्तरवर्तिनं प्राप्य प्रोचुः ।। ३७ ।।",
  "12038": "प्राज्य इति ।। असौ प्राज्या पूर्णा प्रज्ञा यस्य स तथोक्तः श्रीमध्वः प्राज्यया सम्पूर्णया प्रज्ञया मन्त्रवर्णो वेदः तस्य अभिधेयो अर्थः तं अवोचत् । हन्त हर्षे । हे प्राज्ञ हे विद्वन् तस्य श्रीमध्वस्य प्रत्यर्थी प्रतिवादितया विरोधी तत्प्रत्यर्थी भवांश्च श्रोतुं कामो येषां तैः त्वत्प्रवचनप्रकारं श्रोतुकामैः अस्माभिः एतत् मन्त्रवर्णाभिधेयं मन्त्रवर्णकथनं कर्तुं प्रार्थ्यते ।। ३८ ।।",
  "12039": "इतीति ।। तैः विप्रैः इत्युक्तः । विस्तारिणी पूर्णा बुद्धिः यस्य स विस्तारिबुद्धिः श्रीमध्वः तस्य । साम्यं वेदव्याख्यानेन साम्यं प्राप्तुं सम्प्रवृत्तो दुरात्मा दुर्बुद्धिरेष पुण्डरीकपुरिनामा । अत्र संसदि पूर्वं वासुदेवस्य श्रीकृष्णस्य या प्रभा गरुडवाहनत्वश्रीवत्सधारित्वादिकान्तिस्तामर्थितुं शीलमस्येति तथोक्तः पुण्ड्रकस्यापत्यं पौण्ड्रकः । पुत्रिकापुत्रधर्मेण पुण्ड्रकपुत्र इत्युच्यते । वासुदेवो यद्वत् तद्वत् हास्यः परिहासविषयो अभूत् । अत्रोपमालङ्कारः ।। ३९ ।।",
  "12040": "आङिति ।। पृथ्वीदेवा ब्राह्मणाः । ऐतरेयाया ऐतरेयशाखाया आदिसूक्तं आदौ भवं सूक्तं प्रथमसूक्तं तस्मिन् ‘अग्निमीे पुरोहितमि’ त्यस्मिन् सूक्त इत्यर्थः । तत्रापि ‘अग्निना रयिमश्नवत्पोषमेव दिवेदिवे’ इत्यस्मिन् अर्धर्चि श्रूयमाणात् आङादेशात् । आङ् इति तृतीयैकवचनम् । आङस्तृतीयैकवचनस्य आदेश आङादेशः, ‘अग्निने’त्यत्र ‘ना’ इत्येतत् । तथा हि ‘आङो नास्त्रियाम्’ ‘घेरुत्तरस्याङो ‘ना’ इत्ययमादेशो भवत्यस्त्रियामि’त्याङो ‘ना’ इत्यादेशविधानात् । एवं च अग्निनेत्यत्राङादेशभूत ‘ने’त्यस्मादाङादेशादित्यर्थः । उत्तरं रादिशब्दं र आदिर्यस्य रादिः रादिश्चासौ शब्दश्च रादिशब्दस्तं संहितायां ‘रयिमि’त्येतं रादिशब्दं श्रुत्वा,व्याख्यालौल्यमेतत्सूक्तव्याख्यानौत्कण्ठ््यं तस्मात् । अग्निमी इत्यादेः पदविभागसमये अग्निना रयिमित्यत्र,अग्नि इति पदं विभज्य पश्चात् नार इति पदं उक्तवन्तं अत एव निन्दनीयं तं निनिन्दुः । शाब्दिकोऽयं पुण्डरीकपुरी कथमेवं ब्रूयादिति न शङ्कनीयम् । दशमतिकिंकर्या शारदया भ्रंशितगिरस्तथा वचनसम्भवात् । तथा ह्युक्तं– ‘अनधीतवानिव हि पुण्डरीकपूर्ननु शाब्दिकः कथमिदं वदेदिति । अतिशङ्कि मा दशमतेर्हि किङ्करी सकलस्य चोदयति शारदागिरः’ इति ।। ४० ।।",
  "12041": "शार्दूलेति ।। धूर्तो विप्रलम्भकः एष मायिगोमायुः मायिसृगालः शार्दूलाख्यां शार्दूल इति संज्ञां प्राप्य प्राक् श्रीमध्वप्राप्तेः पूर्वं लोके सम्भावितो मानितः । तदानीं वादिनो दुर्वादिन एव द्वीपिनो व्याघ्राः तान् ध्वंसयितुं विजेतुं शीलमस्येति तथा तं मध्वसिंहं श्रीमध्वाख्यसिंहं प्राप्तः सन् इत्थं शब्देन शेषोऽवशेषो यस्य स तथा शब्दमात्रेण अवशिष्ट इत्यर्थः । बभूव । हि । कष्टमेतत् । अयमभिप्रायः— यथा कश्चित् ृगालो व्याघ्रोऽहं इत्युक्त्वा भीषयन् कदाचित् सिंहं प्राप्य तन्निनादमात्रेण पलायन् नायं व्याघ्रः अपि तु सृगाल एवेति निश्चितोऽपि नाममात्रेण शार्दूल इत्युच्यते न तु पूर्ववत् बहुमानविषयः,एवं अयं पुण्डरीकपुरी इत्यन्तं कालं लोके महाप्राज्ञोऽयमिति पूजितोऽपि तदा सर्वविद्वच्छ्रेष्ठं सर्वदुर्वादिभञ्जनं श्रीमध्वाचार्यं प्राप्य भग्नदर्पो भूत्वा पुण्डरीकपुरि इति नाममात्रेणावशिष्टोऽभूदिति ।। ४१ ।।",
  "12042": "कृष्णेति ।। अग्रयानन्दतीर्थ इति उत्तमानन्दतीर्थ इत्याख्या यस्य सोऽग्रयानन्दतीर्थाख्यः स चासौ पार्थो अर्जुनः च सः या कृष्णाभीष्टा कृष्णस्य श्रीवेदव्यासस्य अभीष्टा शास्त्रविस्पष्टसंज्ञा शास्त्रमिति विस्पष्टा प्रसिद्धा संज्ञा नाम यस्याः सा तथोक्ता सद्द्विजेन सतां निर्दोषेण द्विजेन लिकुचकुलशेखरेण शङ्करार्यनाम्ना विप्रेण पालिता रक्षिता या स्वीया स्वसम्बन्धिनी श्रीर्लोके स्वकीर्तिप्रततिहेतुभूता स्वकृतशास्त्रपुस्तकावलिः ताम् । पद्मतीर्थ इत्याख्या यस्य स पद्माख्यः स चासौ असत् सैन्धवश्च दुष्टजयद्रथश्च तेन हृतामपहृतां शुश्राव । स्वकीयशास्त्रात्मकं पुस्तकजातं लिकुचवंशोद्भवशङ्करार्यकरात्पद्मतीर्थेन हृतं शुश्रावेति भावः । पार्थो यथा जयद्रथेन हृतां द्रौपदीं शुश्राव तद्वदिति भावः । स च कृष्णाभीष्टा कृष्णस्याभीष्टा कृष्ण च साऽभीष्टा चेति वा । शास्त्रविस्पष्टसंज्ञा शास्त्रे भारते प्रसिद्धसंज्ञा सद्द्विजेन धौम्येन पालिता,पार्थेषु मृगयां गतेषु धौम्येन पालिता हि । स्वीया स्वकीया श्रीः सम्पद्रूपा भार्या तां यथा पार्थः सैन्धवहृतां शुश्राव तद्वदिति भावः ।।४२।।",
  "12043": "तूर्णमिति ।। अथ पुस्तकाहरणश्रवणानन्तरं तूर्णं आशु तीर्णोऽतीतोऽदभ्रमार्गो बहुयोजनमार्गो येन स तथोक्तः सार्यः श्रेष्ठः यतिसहितोऽसौ श्रीमध्वः । तं पद्मतीर्थं सम्प्राप्तः सन् गोगणैः वचनसमूहैः भीषयित्वा संयम्य निरुध्य निरुत्तरीकृत्येत्यर्थः । सम्प्राप्तश्रीः सम्प्राप्तजयश्रीः सन् निर्जितं पराजितं पद्मतीर्थम् । अन्तर्यन्ता नियामकोऽन्तर्यामी तस्य काम इच्छा तेन एतत्सर्वं अन्तर्यामी वेदेति वचनेनेति भावः । हास्यं परिहासविषयं पद्मतीर्थं जहास । पार्थो यथा तूर्णं तीर्णादभ्रमार्गः सार्यः आर्येण ज्येष्ठेन भीमसेनेन सहितस्तं जयद्रथं प्राप्तवान् । अन्तर्यन्तृकामेन अन्तःप्रेरकेण कामेन मन्मथेन हास्यं परदारापहाराख्यकुकर्मणापहासविषयं तं जयद्रथं जहास तद्वदिति भावः ।। ४३ ।।",
  "12044": "दुष्टेति ।। अयं हर्यंशो वाय्वंशः श्रीमध्वः । ‘यमानिलेन्द्र-चन्द्रार्कविष्णुसिंहांशुवाजिषु । शुकाहिकपिभेकेषु हरिर्ना कपिले त्रिष्वि’त्यमरः । योऽसौ दुष्टात्मा दुष्टबुद्धिः पद्मतीर्थः । भद्रं मनोवाक्कायकर्मभिः शोभनं एकाकिनं असहायं सन्तं सुखमेव सौख्यं तद्ददातीति सौख्यदः स इत्याख्या यस्य स तथा तम् । शङ्कराख्यमित्यर्थः । द्विजं क्षेप्तुं निराकर्तुं हेतुर्बभूव । तं पद्मतीर्थं तोके शिशौ सन्ने मृते सति केसरी सिंहः सूकरमिव भूयः पुनः न चक्षाम । तद्विषये क्षमावान्नाभूत् । सूकरेण सिंहं वञ्चयित्वा सिंहशिशौ नाशिते सति सिंहः सूकरं न क्षाम्यति किन्तु हन्त्येव । तद्वदयं मध्वोऽपि तं न चक्षाम इति भावः । श्लेषार्थे तु यं जयद्रथं एकाकिनं सौख्यदाख्यं स्वकीयानां युधिष्ठिरादीनां सुखप्रदनामानं सौभद्रं सुभद्रातनयं क्षेप्तुं हन्तुं हेतुर्बभूव । पद्मव्यूहद्वारि पाण्डवनिरोधात् तस्य तद्धेतुत्वम् । तं जयद्रथं हर्यंश इन्द्रांशोऽर्जुनः यथा भूयो मरणावधि न चक्षाम तद्वदिति । अत्रोपमालङ्कारः ।। ४४ ।।",
  "12045": "तस्येति ।। जिष्णुः जयशीलः स श्रीमध्वाचार्यः । प्राग्जितोऽपि पराजितोऽपि यो जनः पुण्डरीकपुर्याख्यो जन त्रासात् श्रीमध्वभयात् । ‘दरस्त्रासश्च साध्वसं’ इति हलः । पृष्ठतः पश्चाद्भागे तिष्ठतः तस्य पद्मतीर्थस्य क्षेममपेक्षत इति क्षेमापेक्ष्यभूत् । अन्येषां मध्ये तत्प्रयुक्तास्तेन पुण्डरीकपुर्याख्येन प्रयुक्ताः गोततीरुप-न्यासरूपवाक्ततीः । पञ्च च षड् च पञ्चषाः तैः गोविशेषैः तत्कृतोपन्यासस्य अपशब्दादिदोषप्रकाशैः वचनविशेषैः अद्यत् । अखण्डयत् । ‘दो अवखण्डन’ इति धातुः । स जिष्णुः पार्थो यथा प्राक् जितोऽपि यो जनो द्रौण्यादिजनस्त्रासादर्जुनभयात् पृष्ठतस्तिष्ठतः पार्थाभिमुख्यमप्राप्य द्रौण्यादीनां पृष्ठतो वर्तमानस्य तस्य जयद्रथस्य क्षेमापेक्षी मरणाभावापेक्षी अभूत् । अन्येषां मध्ये तत्प्रयुक्ताः तेन जयद्रथक्षेमापेक्षि दौण्यादिना प्रयुक्ता गोततीः शरततीः पञ्चषैः गोविशेषैः शरविषेषैः यद्वत् अखण्डयत् तद्वत्\nइति भावः ।। ४५ ।।",
  "12046": "विष्णोरिति ।। मध्वपार्थो भूयो विष्णोः पदान्तं पद्यत इति पदं स्वरूपं यस्य अन्तो निर्णयो यस्मात् तत् पदान्तं विष्णुस्वरूपनिर्णायकवेदवेदान्तादिकं शोभयद्भिः वेदादेः अपव्याख्यां निराकृत्य यथावद्य्वाख्यानात्मकैः इत्यर्थः । पारम्पर्यं नैरन्तर्यं तेन ईर्यमाणैः उच्यमानैः अवार्यैः वाद्यन्तरेण अनिवार्यैः । गोव्राता उपन्यासरूपवचनसमूहाः तैः तं कञ्जतीर्थ इति आख्यानं नाम यस्य स कञ्जाख्यानः तं पद्मतीर्थनामकमित्यर्थः । सिन्धून् सिन्धुदेशान् पातीति सिन्धुपस्तम् । ‘देशे नदविशेषेऽब्दौ सिन्धुर्ना सरिति स्त्रियामि’त्यमरः । जयद्रथं दारयित्वा निराकृत्य पराभाव्येत्यर्थः । न्यगृह्वात् निग्रहस्थानं प्राप्तं अकरोत् । स्वकृतं उपन्यासं अखण्डयित्वा तूष्णीस्थितं तं अनुक्तयाख्यनिग्रहस्थानं प्राप्तं चकारेति भावः । पार्थो यथा विष्णोः पदान्तं आकाशप्रदेशान्तं शोभयद्भिः पारम्पर्येण ईर्यमाणैः अवार्यैः गोव्रातैः शरसमूहैः तं सिन्धुपं दारयित्वा विदार्य न्यगृह्णात् जघान । तद्वदिति श्लेषाभिप्रायः ।। ४६ ।।",
  "12047": "कृष्णाभीष्टेत्यादिश्लोकोक्तं प्रमेयं ग्रन्थकृता स्वयमेव सङ्गृह्याप्युक्तंभावप्रकाशिकायां विष्णुमङ्गलेत्यादिना – तदस्माभिः उदाह्रियते— ‘विष्णु-मङ्गलदेशान्ते हृतां कबलिकां निजाम् । श्रुत्वा रजतपीठस्थ एकवाटं ययौ गुरुः । तत्रस्थं चोलजं दृष्ट्वा स्वशिष्यैः तं रुरोध सः । त्वच्छास्त्रं साधयसि चेत् प्राश्निकान् आह्वयेत्यसौ । मध्वः तेनोदितः प्रोचेऽत्राहयेच्छसि चेदिति । कृतकृत्योऽस्मि मे शास्त्रं व्याप्तं इत्युदितेऽमुना । प्रोचे मध्वो मम व्याप्तं त्र्यैलोक्ये शास्त्रमित्यमुम् । अन्तर्यामी हन्त वेद तवेदं शाठ्य-भाषितम् । इति ब्रुवाणं तं प्रोचे मध्वः स्मितमुखाम्बुजः । व्याप्तं त्वय्येव मच्छास्त्रं किमुतान्यत्र बालिश । अन्तर्यामी नियम्यश्च त्वयैवाङ्गीकृताविति । मिलितेष्वथ सभ्येषु प्राश्निकेष्वभवत्कथा । तत्र माध्व उपन्यासो ग्रन्थो वादाह्वयोऽभवत्’ इति । पुनरपि वादस्य सभ्याभिहितावसरात्पूर्वं त्रस्तेषु चोलजातिषु विद्रुतेषु सत्सु वादावसाने सति श्रीमध्वमहाविजय महामहेन कुतूहलिभिः सद्भिर्निगदितानां वादाख्यप्रकरणान्तेऽभि-निवेशितानां— ‘आनन्दतीर्थपुंसिंहो मायावादिदितेः सुतान् । विदार्य युक्तिनखरैरप्रतीपो विभासते । पलायध्वं पलायध्वं त्वरया मायिदानवाः । सर्वज्ञहरिरायाति तर्कागमदरारिधृक् । द्रवत द्रवताशु मायिनः प्रविशध्वमतन्द्रिता गुहाः । कमलारमणाम्बराश्रयः समुदेत्यखिलज्ञभास्करः । नृहरिः सकलज्ञनामकः समुदैति हि मायिदानवान् प्रपलायनमत्र तत्क्षमं त्वरया वो वसतिर्गुहासु च । जयत्यानन्दतीर्थेष्टदेवता नरकेसरी । विपाटिताज्ञानतमः कपाटोऽत्युरुहुंकृतः । जयत्यमितपौरुषः स्वजनतेष्टचिन्तामणिस्त्वजेश मुखवन्दितो गुणगणार्णवः श्रीपतिः । सर्वज्ञसन्मुनीन्द्रोच्चसन्मनःपङ्कजालयः । अजितो जयतीशानो रमाबाहुलताश्रयः’ । इति सप्तपद्यानामभिप्रायः प्रपञ्च््यते नारायणार्यैः ।\nतत्र द्रवत द्रवतेत्यस्य चाभिप्राय— आस्तामिति ।। रे रे ‘हीनसम्बोधने तु रे’ इत्यमरः । कर इत्यव्ययम् । सम्भ्रमे द्विरुक्तिः । मायावादिचोरा मायाकल्पितं जगदिति वादिन एव चोरा वो युष्माकं एष विश्वमेषो भेदाद्यखिलप्रपञ्चस्य चौर्यं आस्तां आस्ताम् । तिष्ठतु तिष्ठतु । इतः परमलमिति भावः । सम्भ्रमे तात्पर्ये वा द्विरुक्तिः । तर्हि किमस्माभिः कार्यमिति चेत् तत्राह द्रवेतेति । द्रवेत पलायध्वम् । कुतः द्रष्टा द्रष्टा पश्यन् पश्यन् पुरुषो ध्रुवं निश्चयेन वो निग्रहीता निग्रहस्थानं प्राप्तान् करिष्यति इत्यर्थः । ग्रह उपादाने लुट् । युष्माभिः किमुक्तं चेदपि भवदुक्तं सत्यं मिथ्या वेति विकल्प्य सत्यं चेदपसिद्धान्तः मिथ्या चेद्भवदुक्तेः प्रमितत्वात् तन्मिथ्यात्वं प्रमाणविरुद्धमित्याद्युक्तवा द्रष्टा वादी निरुत्तरान् कुर्यादित्यर्थः । तस्मात् युष्माकं द्राक् आशु गुहान्तो गुहाप्रदेशः तं प्रवेष्टुं कालः प्राप्तः । यथा कश्चित् चोरान् दृष्ट्वा एतत् चौर्यं आस्तां द्रष्टा द्रष्टा पुरुष वोऽयुष्मान् हन्ता,तस्मात् पलायध्वम् । द्राक् गुहां प्रविशतेति ब्रूयात् तद्वदिति भावः । एतेषां श्लोकानां ‘इति निगदति मायावादिविद्वेषवेष’ इति सर्गान्त्यश्लोकेन सम्बन्धः ।। ४७ ।।",
  "12048": "इह गुहां प्रवेष्टुं काल इत्याह—\nतेज इति ।। विदुषां चक्रं समूहः तदेव चन्द्रः तस्य तेजः सामर्थ्यं लीनं निरस्तम् । दुर्विदुषां विद्यामदो निरस्त इति भावः । वादिन एव नक्षत्राणि तेषां लक्ष्मीः जयश्रीः अपि अलं विध्वस्ता निरस्ता कुवादिनां जयश्रीरपि नष्टेत्यर्थः । न केवलं एतावन्मात्रं किन्तु विश्वव्याप्तं लोकेव्याप्तं तयोः दीप्तिमूलं दीप्तिकारणं तद्दीप्तिमूलं,विद्वच्चक्रचन्द्रस्य वादिनक्षत्र शोभायाश्च कारणमित्यर्थः,युष्मत्प्रेष्ठं प्रत्यक्षादिप्रमाणसिद्धभेदादिप्रपञ्चचोराणां युष्माकं अतिप्रियं यत् तु तमोऽज्ञानं तच्च निरस्तम् । यदज्ञानमवलम्ब्य इयन्तं कालं विदुषां वादिनां च प्रसरो लोके तदज्ञानं नष्टम् । भवतां अतिप्रियञ्च तत् अज्ञानम् । ‘मायाशक्त्या सर्वनिर्वाहसिद्धिरिति सर्वनिर्वाहहेतुत्वाङ्गीकारात्तस्य । चन्द्रदीप्तेः नक्षत्रदीप्तेः च कारणं ध्वान्तं चोराणां अतिप्रियं,तमसि हि चोराः चोरयन्ति । तस्मिन् ध्वान्ते नष्टे सति यथा कश्चित् चोरान् वदेत् । हे चोराः तमो नष्टं आशु द्रवतेति तद्वदिति भावः ।। ४८ ।।",
  "12049": "विद्वच्चक्रचन्द्रादेः तेजो भङ्गः कुतः?कुतश्च तमो नष्टमिति चेत् अत्राह—\nपूर्वेति ।। सप्तविद्याख्यवाहः सप्त च ता विद्याश्च सप्तविद्याः ऋगाद्याश्चत्वारो मूलरामायणं भारतं पञ्चरात्रञ्चेति सप्तविद्याः ता इत्याख्या नाम येषां ते तथोक्तास्तादृशा वाहा अश्वा यस्य स तथोक्तः । ‘वाजिवाहार्वगन्धर्वहयसैन्धवसप्तय’ इत्यमरः । अत एव विश्वस्मिन् सर्वस्मिंल्लोके प्रकाशत इति विश्वप्रकाशी । अथवा विश्वस्य प्रपञ्चस्वरूपस्य ब्रह्मस्वरूपस्य च प्रकाशी उपदेशेन प्रकाशनशीलः । देवः क्रीडादिगुणकोऽसौ सर्ववित्सर्व-दीपः सर्वं दीपयति प्रकाशयतीति सर्वदीपः सूर्यः सर्वविदेव श्रीपूर्णप्रज्ञ एव सर्वदीपः श्रीमध्वाख्यसूर्य इत्यर्थः । गोसन्दोहा वचनसमूहाः तैः पूर्वाशां पूर्वेषां ब्रह्मादीनामाशां सज्जनाज्ञाननिरासविषयं मनोरथमित्यर्थः । आपूर्य पूरयित्वा ब्रह्मादीनां मनोरथं सम्यक् साधयित्वेति भावः । साक्षात् सर्वसमक्षम् । साक्षात्प्रत्यक्षतुल्ययोरि’त्यमरः । देदीप्यते प्रकाशते । श्रीमध्वाचार्यः सूर्यवत् सर्वसमक्षं प्रकाशते । असौ युष्माभिः नेक्षि किं?न दृष्टः किम्?श्रीमन्मध्वाचार्यं दृष्ट्वापि एवं अस्थानं भवतां अत्यनुचितम् । शीघ्रं प्रपलायध्वं इति भावः । श्लेषार्थे तु सप्तवाहः सप्ताश्वः विश्वप्रकाशी सर्वप्रकाशको देवः सर्ववित् सर्वज्ञः सर्वदीपः सूर्यः पूर्वाशां प्राचीदिशं गोसन्दोहैः किरणसमूहैः देदीप्यते । असौ\nयुष्माभिः नैक्षि किम्?हे बालिशा शीघ्रं प्रपलायध्वं इति यथा कश्चित् चोरान् वदेत् तद्वदिति भावः ।। ४९ ।।",
  "12050": "एवंभूतो असौ केनापि आच्छादयितुं अशक्य इत्याह—\nसर्वाधारमिति ।। सर्वाधारं सर्वेषां आश्रयं,शरदि भवं शारदं यत् इन्दीवरं तद्वत् आभा यस्य तत्तथोक्तम् । अत एव रम्य आकारो यस्य तत्तथा । शब्दभेदा वेदविशेषाः तैः अलं सम्यक् गुणा अस्य सन्तीति गुणि ज्ञानानन्दादिगुणवदिति निर्णीतं निश्चितं सत् निर्दोषं ब्रह्मेति संज्ञा यस्य तद्ब्रह्मसंज्ञं विहायो नभः संश्रितं मध्वादित्यं श्रीमध्वसूर्यं कः अपिधत्ते आच्छादयेत् । सर्वाधारत्वादिगुणयुक्तं परं ब्रह्म सम्यगाश्रितं श्रीमध्वं कः पुमान् आच्छादयेत् निराकुर्यात् न कोऽपीत्यर्थः । यथा सर्वाधारं सर्वप्राणिनामाश्रयं शारदेन्दीवराभं नीलवर्णं रम्याकारं शब्दभेदैः शब्दविशेषैः ध्वनिभिः गुणि ध्वन्याख्यगुणयुक्तत्वेन निर्णीतं विहायः आकाशं आश्रितं आदित्यं न कश्चित् आच्छादयेत् तद्वदिति श्लेषाभिप्रायः ।।५०।।",
  "12051": "आनन्दतीर्थपुंसिंहो मायावादिदितेः सुतानि’त्यस्य पद्यस्य, ‘नृहरिः सकलज्ञनामकः’ इत्यस्य च प्रपञ्चो— विधावतेत्यादि ।। हे अत्रिवादासुरा त्रयाणां वादस्त्रिवादः न विद्यते त्रिवादो येषां तेऽत्रिवादा मायिनः त एव असुराः । अत्रिवादा इति मायिन उच्यन्ते त्रिवादरहितत्वात् । वादो वचनं त्रयाणां वादस्त्रिवादो जीवेश्वरजगद्विषयं वचनमित्यर्थः । जीवेश्वरजगद्विषयवादः वचनं वेदादिकश्च तद्रहितत्वा-दत्रिवादा इति मायिन उच्यन्ते । वेदरहितत्वञ्च तेषां वेदवचनतत्वावेदकत्वानङ्गीकारादि-त्यर्थः । हि यस्मात् अदभ्रा पूर्णा धिषणा बुद्धिः यस्य सोऽदभ्रधिषणः पूर्णप्रज्ञः स इत्यभिधा नाम यस्य स तथोक्तः । नरश्चासौ हरिः सिंहश्च नरहरिः नृसिंहो जाज्वल्यतेऽअतितरां ज्वलति । स श्रीमध्वाख्यसिंहो मुखरा वाचाला ये मूर्खाः कुवादिनः तेषां यानि दुःखानि तेषां अङ्कुर उत्पत्तिर्येभ्यः ते तथोक्ताः तैः खरैः क्रूरैः युक्तय एव नखरा नखाः तैः दारुणं दुष्टानां असह्यं यत् प्रवचनं व्याख्यानं तद्रूपः प्रणादः सिंहनादो यस्य स तथा सन् अप्रियान् शत्रून् विदारयति । दारुणप्रणादो नरसिंहो नखरैः यथा शत्रून् विदारयति । एवमेव अदभ्रधिषणः श्रीपूर्णप्रज्ञाचार्यो दारुणप्रवचनस्सन् युक्तिभिः प्रतिवादिनो निराकरोतीत्यर्थः । तस्मात् त्वरितं यथा भवति तथा विधावत विधावत पलायध्वं पलायध्वम् । पृथ्वीवृत्तम् । ‘जसौ जसयलावसुग्रहयतिश्च पृथ्वीगुरुरि’त्युक्तेः ।। ५१ ।।",
  "12052": "धत्त इति ।। द्वे जिह्वे येषां ते द्विजिह्वाः मायिनां अनृतवादित्वात् द्विजिह्वत्वं सर्पाणां द्वे जिह्व इति प्रसिद्धमेव । हे मायिसर्पाः मायिन एव सर्पाः अयं श्रीमध्वः पक्षिश्रेष्ठः सन्नपरः पक्षिश्रेष्ठात् गरुडादन्यः तद्विलक्षण इति यावत् । तथा हि गरुडः पक्षिणां विहगानां श्रेष्ठत्वात्पक्षिश्रेष्ठ इत्युच्यते । अयं तु न तथा किन्तु पक्षिणां सिद्धान्तवतां वादिनां श्रेष्ठः तस्मात् पक्षिश्रेष्ठःसन् अपि अपर इत्यर्थः । इतश्चाप्यपरोऽयमित्याह— धत्त इत्यादिना । अयं श्रीमध्वो हृदापि हृदयेनापि भुवनपतेः त्रैलोक्यनाथस्य हरेः अनन्तानि अपरिमितानि रूपाणि धत्ते धारयति । सर्वदाऽप्यनन्तभगवद्रूपाणि ध्यायतीत्यर्थः । गरुडस्त्वंसेनाप्येकमेव रूपं धत्ते । अयं श्रीमध्व एकः प्रधानः पक्षः सिद्धान्तो यस्य स तथा सर्वोत्तमसिद्धान्तवान् इति भावः । गरुडस्तु द्विपक्षः । अयं श्रीमध्वो दक्षः सर्वविषये चतुरः । गरुडस्त्वदक्षो न दक्षप्रजेश्वरः,किन्तु दक्षदौहित्र एव । यः श्रीमध्व इह जगत्यखिलेभ्यः सद्भ्यश्च अमृतं मोक्षं ददावित्यर्थः । गरुडस्तु केवलं मात्रेऽमृतं सुधां ददौ । एवं अयं पक्षिश्रेष्ठ इति नामभागापि गरुडात् अपर इत्यर्थः । एवंभूतोऽयं अमितमतिपदो अमितमतिरिति पूर्णप्रज्ञ इति पदं नाम यस्य स तथोक्तो वो युष्माकं असम्पदेऽभूतये स्याद्भवेत् । तस्माद्यूयं दर्पो गर्वः तं मा भजत न कुरुत । वैदुष्यगर्वं त्यक्त्वा विनीता भवत इत्यर्थः । मानित्वाद्गर्वत्यागे समर्था वयं किं कुर्म इति चेदत्राह द्रागिति । द्राक् आशु ताः ताः युष्मदिष्टा गुहा भजत विशत । गरुडं आपतन्तं दृष्ट्वा कश्चित्सर्पान् प्रत्येवं यथा ब्रूयात् तद्वत् चोलादीन् प्रति सन्निकरोवददित्यर्थः । स्रग्धरावृत्तम् । ‘म्रभ्नैर्यानां त्रयेण त्रिमुनियतियुता स्रग्धरा कीर्तितेय’मित्युक्तेः ।। ५२ ।।",
  "12053": "‘पलायध्वं पलायध्वं त्वरया मायिदानवाः सर्वज्ञहरिः आयाति तर्कागमदरारिधृक्’ इत्यस्य प्रपञ्चो—\nवेदव्रातेति ।। वेदव्रातो वेदसमूहः स एव सुदर्शनं सुदर्शनचक्रं यस्य स तथोक्तः परिलसन्तो वेदानुसारित्वेन शोभमाना ये तर्काः ते इत्याख्या यस्य स तथोक्तः तादृशः शङ्खध्वनिर्यस्य स तथोक्तः । विभ्राजिष्णुर्विशेषेण शोभनशीला या पुराणसंहतिः पुराणसमूहः सैव गदा यस्य स तथोक्तः । श्लौकौघ एव श्लोकरूपपञ्चरात्रवृन्दमेव शार्ङ्गं शार्ङ्गाख्यं धनुः तेन अन्वितो युक्तः । मिताक्षरं श्लोकरूपं पञ्चरात्रं श्लोकशब्दवाच्यं,गद्यरूपं पञ्चरात्रं मिताक्षरं विद्येत्युच्यते । ‘अमिताक्षरं पञ्चरात्रं पञ्चरात्रं विद्येत्याहुर्मनीषणः मिताक्षरं श्लोकाख्यमुभयं वेद इत्युच्यते’ इति ब्रह्माण्डे । सन्ति निर्दोषाणि च तानि सूत्राणि च सत्सूत्राणि तान्येवेषवश्शरास्ते चेतिहास एव भारतमेव नन्दकः खड्गः स च सत्सूत्रेष्विति हासनन्दकास्तैश्चणश्चतुरः । भगवतः खड्गस्य नन्दकाख्या । ‘खड्गोऽस्य नन्दक’ इति हलः । मध्वाख्यनारायणः,हे मायाविदेवद्विषःमाया एषामस्तीति मायाविनो मायावादिनस्त एव देवद्विषो दैत्या वो युष्माकं निगृहीतुमिच्छा निजिघृक्षा निग्रहणेच्छा तया प्राप्तः । अतो द्रवत पलायध्वम् । शार्दूलविक्रीडितवृत्तम् । ‘सूर्याश्वैर्मसजास्तताः सगुरवः शार्दूलविक्रीडितमि’त्युक्तेः । अत्र रूपकालङ्कारः ।। ५३ ।।",
  "12054": "इतीति ।। मायावादिषु विद्वेषः स एव वेषोऽलङ्कारो यस्य स मायावादिविद्वेषवेषस्तस्मिन् मायावादिविषये सम्पूर्णद्वेषयुक्त इत्यर्थः । शुभा ये जनास्तेषां निकरः समूहस्तस्मिन् श्रीमध्वमहाविजयमहोत्सवसकुतूहलिनि सज्जनसमूह इत्यर्थः । इति ‘आस्तामास्तामि’त्यादि निगदति सति । तस्माद्यत्र पद्मतीर्थो दृष्टो निरुद्धो वादे पराजितश्च । अस्मात्स्वारामतः ‘कावु’ इत्यपभ्रष्टसंज्ञकाद्देशात्प्रयातो गुरुमतिः पूर्णप्रज्ञः प्राग्रयञ्च तद्वाटञ्चोपवनञ्च प्राग्रयवाटं तदित्यभिधानं नाम यस्य तत्तथोक्तं तस्मिन् अपभ्रष्टसंज्ञायां ‘कोडिपाडी’ति संज्ञकेऽमरधिष्ण्यं देवस्थानं तस्मिन् । आनन्दो मूर्तिः शरीरं यस्य स तथा तं देवं तत्राधिष्ठितमानन्दरूपं जनार्दननामानं भगवन्तं दृष्ट्वा अभिनन्दन् सन्तुष्टः सन् न्यवसत् । चातुर्मास्यमुवास । मालिनीवृत्तम् । ‘ननमयययुतेयं मालिनी भौगिलोकैरित्युक्तेः ।। ५४ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां द्वादशः ।।",
  "13001": "पृथ्विति ।। उत्थितं कृतचातुर्मास्योत्थानं कृतः अर्थः प्रयोजनं येन स तथा तम् । चोलजं पद्मतीर्थं पौर्णमास्यां उत्थाय निशीथ एव स्वारामतो गतं श्रुत्वा त्रस्तैर्ग्रामजनैः दत्तं चोलजाहृतं पुस्तकजातं स्वयमगृहीत्वा कस्यचित् मध्यस्थस्य करे स्थापितवन्तमिति भावः । पृथिवीभृत्प्रणतिं पृथिवीं बिभर्तीति पातीति पृथिवीभृत् जयसिंहाख्यभूपः तस्य प्रणतिः नमस्कारस्तां गृहीतवन्तं अङ्गीकृतवन्तम् । निजाः स्वकीया ये शिष्याः तेषां मुत् सन्तोषः तस्यै । सह्यः सह्यगिरिः तमाप्तम् । सह्योपरि विद्यमानानां निजशिष्याणां सन्तोषाय तत्र गन्तुं मार्गवशात्सह्यगिरिं आप्तमिति भावः । पृथु महत् दर्शनं ज्ञानं यस्य तं श्रीपूर्णप्रज्ञं कदाचित् कश्चित्पुरुष उपाययौ । सर्गेऽस्मिन् प्रायश्चन्द्रिकावृत्तम् । ‘विषमे ससजा गुरू यदि स्युः सभारायश्च युजीह चन्द्रिका से’त्युक्तेः ।। १ ।।",
  "13002": "भगवानिति ।। एष समागतः पुरुषस्तं श्रीमध्वं प्रणम्य स्वकिङ्कराणां नोऽस्माकं अनुग्रहार्थं,अचिरेण शीघ्रात् इह अस्मद्देश आव्रजतादागच्छतु । इति नृपो जयसिंहाख्यः कार्यचिकीर्षया चोलजाहृतपुस्तकापहारस्य प्रतिक्रियापूर्वकं त्वां क्षमापयित्वा मध्यस्थकरे स्थापितपुस्तकदानाख्यकार्यकरणेच्छया त्वामार्थयत् प्रार्थयामास । अर्थ उपयाञ्चायां लङ् । इत्यभ्यधित जगाद ।। २ ।।",
  "13003": "अथेति ।। अथ इत्थं तद्वचनानन्तरम् । मघोन इन्द्रस्य सम्बन्धिनी माघवती तामैन्द्रीमिति यावत् । काष्ठां दिशमपास्य त्यक्त्वा प्रतीचीं पश्चिमां दिशं व्रजता,स्वपादौ स्वचरणौ तयोः सङ्गः संसर्गः तस्मात् पृथिवीं परिशोधयता,प्रैधितं परिपूर्णं तेजो यस्य स तथा तेन । प्राज्ञदिवाकरेण श्रीपूर्णप्रज्ञाख्यसूर्येण रेजे । ऐन्द्रीमाशां हित्वा प्रतीचीं दिशं व्रजन् स्वकिरणसङ्गात् सर्वं पावयन् दिवाकरो यथा प्रकाशते तद्वत् उक्तलक्षणकोऽयं श्रीमध्वाचार्यो रराजेति भावः ।। ३ ।।",
  "13004": "अशुभानिति ।। अयं परमानन्दाख्यविद्वच्छ्रेष्ठः मायिजुष्टान् मायावादिभिः वशीकृतान् अशुभान् दुर्जनान् अपहाय हित्वा परम उत्तमः स्नेहो यस्य स परमस्नेहः तस्य भावस्तत्ता तया । क्रमप्रसन्नैः क्रमेण श्रीमध्वसन्दर्शनादिना प्रसन्नैर्मनः प्रसादमाप्नुवद्भिः,अर्थान्तरे परमस्नेहतयोत्तमद्रवद्रव्यत्वेन क्रमप्रसन्नैः क्रमेण कार्श्यं त्यजद्भिः । ‘आपः सांसिद्धिका द्रवा’ इत्युक्तेरपामेव स्वाभाविकद्रवत्वम् । लोहादीनां मूषाग्निसंयोगेन द्रवीभावादि औपाधिकत्त्वम् । तत्र परमस्नेहत्वं नाम स्वाभाविकद्रवत्वं विवक्षितम् । स्वाभाविकद्रवस्यैव कदाचित्कलुषस्य ततः क्रमेण प्रसन्नत्वं निर्मलत्वं भवति । तस्मात् परमस्नेहतया क्रमप्रसन्नैर्वर्षासु कलुषैः क्रमेण शरत्काले प्राप्तप्रसन्नैर्निर्मलैः इत्यर्थः । सुजनैः सज्जनैः मायिजुष्टान् मायिभिः तस्करादिभिः सेवितानधमाद्रीन् क्षुद्रपर्वतानपहाय गोत्राणां पर्वतानां निम्नगा गोत्रनिम्नगास्तासां ओघास्तैरिव पर्वतोत्पन्ननदीसमूहैः इव इत्यर्थः । तरसा त्वरयाऽभिगम्यमानः सन् प्रयाणे यात्रायां सुरसिन्धोः देवनद्या गङ्गायाः सन्ततं प्रवाह इवातिवेलमत्यन्तं विबभौ शुशुभे । अत्यन्तकुलकमेतत् ।। ४ ।।",
  "13005": "सुमन इति ।। अयं परमानन्दसुतीर्थसूरिराजो अत्र भुवि उच्चान् उत्तमान् । मुक्तियोग्यान् इति भावः । सुमनःफलशोभिनः सु शोभनं यन्मनः तस्य फलानि फलभूतानि ज्ञानभक्तिवैराग्यादीनि तैः शोभिनः शोभमानान् । मनोनैर्मल्यजन्यत्वेन मनसः फलभूतैः ज्ञानादिगुणैः शोभमानानि इत्यर्थः । पुंसः पुरुषान् सत्पुरुषान् इति यावत् । गोभिः वचनैः । सुरसिन्धुप्रवाहो गोभिर्जलैः सुमनःफलशोभिनः सुमनांसि पुष्पाणि फलानि च तैः शोभिनः शोभमानान् उच्चानुन्नताननोकहानिव वृक्षानिव नमयन् आप्रवणी-कुर्वन् सन् । ‘अनोकह कुटः शालः पलाशी द्रुद्रुमानगा’ इत्यमरः । दृढस्य भाव दृढभावः तस्मात् दृढत्वादित्यर्थः । कठिनमानसादिति यावत् । अनम्रानविनीतान् । अपरान् पुंसोऽन्यान् पुरुषान् भङ्गमपि तिरस्कारमपि प्रवाहमुखे तिर्यक् पतितान् दृढत्वाद् नम्रान् वृक्षान् सुरसिन्धुप्रवाह इवोपानयन् प्रापयन् सन् । ‘शुष्ककाष्ठानि मूर्खाश्च भज्यन्ते न नमन्ति च’ इति हि भाषितम् । अवार्यं दुर्वादिभिः निवारयितुं अशक्यं वीर्यं वादसामर्थ्यं यस्य स तथा सन् । न हि केनचिन्निवार्यते मध्वोऽखिलदुर्वादिनिराकरणसंरम्भ इत्यर्थः । सुरसिन्धु-प्रवाहसंरम्भप्रवाह इव श्रीमध्व एतादृशः सन् प्रयाणे सुरसिन्धोः गङ्गायाः सन्ततप्रवाह इवातिवेलं अत्यन्तं विबभौ रेज इत्यन्वयः ।। ५ ।।",
  "13006": "गमनेति ।। अयं परमानन्दसुतीर्थसूरिराजो गमनोत्सवो गमनमेवोत्सवो महस्तेन विस्मितास्तैर्विविधैः जनपदेषु ग्रामेषु भवा जानपदाः तैर्जनैः अजस्रं निषेव्यः सन् । गङ्गाप्रवाहश्च समुद्रं प्रति गमनोत्सवविस्मितैः जानपदैः जनैः निषेव्यः । नानाविधशिष्यसंवृतमेनं गमनसमये द्रष्टुं नानाजनपदाज्जना आगच्छन्ति इत्यर्थः । परिसत्वरा प्रसरिष्णुः कीर्तिः यस्य स तथा सन् गङ्गाप्रवाहोऽप्येतादृशः । आर्तिमुक्तयै सांसारिकदुःख-निवृत्यर्थं पुरुषैः दूरा च सा भूः प्रदेशश्च दूरभूस्तस्याः गम्यमानः प्राप्यमानःसन् । गङ्गौघोऽप्येतादृशः,प्रयाणे सुरसिन्धोः सन्ततप्रवाह इव अतिवेलं विबभावित्यर्थः ।। ६ ।।",
  "13007": "अमरैरिति ।। अयं परमानन्दसुतीर्थसूरिराजः । अपरेषां मनुष्यादीनां ईक्षा चाक्षुषज्ञानं तस्या अविषया अगोचराः तैः,अमरैः देवैः अमरानुगैः देवभृत्यैः गन्धर्वादिभिः मुनीन्द्रैश्च सेव्यमानःसन् । सुरसिन्धुप्रवाहोऽप्येवमेव निकाममत्यन्तं हरेः पादः स एव सरोजं पद्मं तस्य सङ्गः तेन सार उत्तमः । अत एव भुवने पावनात् पवित्रात् पावनः पावनपावनोऽत्यन्तं शुद्धःसन् । मार्गे तत्र तत्र गमनेऽपि हरिपादसन्त-तस्मरणात् सदाप्यतिशुद्धः सन् एवेत्यर्थः । एवमेव गङ्गाप्रवाहोऽपि । प्रयाणे सुरसिन्धोः सन्ततप्रवाह इवातिवेलं विबभावित्युत्तरश्लोकेनान्वयः ।। ७ ।।",
  "13008": "अयमिति ।। अच्छं निर्दोषं रूपं यस्य स तथा । सुरसिन्धुप्रवाहोऽपि धवलस्वरूपः । प्रयाणं गमनं तस्मिन् । न विद्यते प्रतिवारणं प्रतिद्वन्द्वो यस्य स तथा गमनेऽसदृश इत्यर्थः । सूरीणां विदुषां राजा सूरिराजः परमानन्दतीर्थ एवोत्तमानन्दतीर्थ एव सूरिराजो ज्ञानिश्रेष्ठः । सुरसिन्धोः देवनद्या गङ्गायाः । ‘देशे नदविशेषेऽब्धौ सिन्धुर्ना सरिति स्त्रियामि’त्यमरः । सन्ततः सार्वकालिकश्चासौ प्रवाहश्च सन्ततप्रवाहः स इव । अतिक्रान्ता वेला मर्यादा यथा भवति तथाऽतिवेलं अत्यन्त-मित्यर्थः । विबभौ विरेजे ।। ८ ।।",
  "13009": "समयेनेति ।। असौ श्रीमध्वः महीयान् न भवतीत्यमहीयान्ते नामहीयसा अल्पेन इत्यर्थः । समयेन कालेन स्तम्भ इति पदं स्तम्भपदं तदुपसर्जनं अमुख्यम् । उपपदं इति यावत् । यस्याः सा स्तम्भपदोपसर्जना सैवाख्या नाम यस्य स स्तम्भपदोपसर्जनाख्यः तं विषयं जनपदम् । ‘कबेनाडित्यपभ्रष्टसंज्ञा । तथा च कबेनाडिति संज्ञायाः स्तम्भपदोपसर्जनत्वं सम्भवति । गतः प्राप्तःसन् सु शोभनं धाम तेजो यस्य तत् सुधाम,मदनाधिपतेः मदनेश्वरनाम्नो देवस्य,अखिललोकाः समस्तजनास्तैर्वन्दनीयं नमस्कार्यं धाम आलयं प्रविवेश । मदनाधिपतिनाम्नो ‘मधूरि’त्यपभ्रष्टसंज्ञा ।। ९ ।।",
  "13010": "क्षणदामिति ।। इह मदनाधिपतिधामि्न क्षणदां रात्रिं तावदूषिवांसम् । अत्यन्तसंयोगे द्वितीया । अहर्मुखस्य प्रातःकालस्य योग्योऽहर्मुखयोग्यः स चासौ योगः कर्म च अहर्मुखयोग्ययोगः । विहितः कृतोऽहर्मुखयोग्ययोगो येन स तथोक्तः तम् । कृतप्रातःस्नानादिकर्माणं इति यावत् । ‘प्रत्यूषोऽहर्मुखं कल्यमि’त्यमरः । एनं श्रीमध्वं शिष्यसङ्घा गमनस्य प्रयाणस्योद्यमः प्रयत्नस्तस्य लक्षणानि चिह्नानि तैराशु गमनं प्रयाणं तस्मादुद्यतं सन्नद्धं व्यजानन् । ज्ञा अवबोधने लङ् ।। १० ।।",
  "13011": "पुरत इति ।। यतयः श्रीमध्वशिष्याः तत्र अमरसदने समाधेर्भगवद्ध्यानस्य शुद्धिश्चित्तविशेषाभावलक्षणसौष्ठवं तस्यै पुरतोऽग्रतो विसृता विस्तृता यवनिकात्वेन कृता इति यावत् । कषायो वेषः स्वरूपं यासां ताः कषायवेषाः पटीः पटान् । स्वेषां परमहंसानां योग्याः स्वयोग्याः तादृशा या मुद्राः सुरभिपरश्वादिमुद्राः ताभिर्युता युक्ता ये दण्डादिका दण्डपुस्तककमण्डल्वादयः तेषां धारणं ग्रहणं तस्योद्यमः प्रयत्नः तेन सह,सहसा द्राक् उदहरन्नुद्धृतवन्तः ।। ११ ।।",
  "13012": "अवधार्येति ।। शोभना धीः यस्य स सुधीः तेन केनचित् यतिना । अस्य श्रीमध्वस्य विशेषका वक्षोभुजादिगतास्तिलकाः ते च अरिः चक्रं स च शङ्खश्च तयोर्ये प्रकटाः स्पष्टा अङ्का लाञ्छनानि तान् । ‘तिलकं तमालपत्रं चित्रकमुक्तं विशेषकः पुण्ड्रमि’ति हलः । गत आर्द्रभावो येषां ते तथा तान् शुष्कानिति यावत् । अवधार्य ज्ञात्वा । लसिता शोभमाना हरेः निर्माल्यं हरिनिर्माल्यं तस्य भावस्तत्ता तया,उचिता धर्तुं उचिता तुलसीस्रक् तुलस्याः माला अस्य श्रीमध्वस्य कण्ठे गले न्याधायि निहिता ।। १२ ।।",
  "13013": "यतधीरिति ।। निश्वासश्च वचश्च निश्वासवचसी यते नियमिते निश्वासवचसी येन स तथोक्तः । यतधीः वशीकृतमना यतिः इत्यर्थः । पाणी हस्तौ विशोध्य प्रक्षाल्य चक्राण्यस्य सन्तीति चक्रिण्यस्ताश्च ता मूर्तयश्चक्रिमूर्तयः,गुरूणां श्रीमध्वाचार्याणां चक्रिमूर्तयः ताभिः पूर्णम् । गुणेन तन्तुना कृते कुण्डले गुणकुण्डले ताभ्यां मण्डितं अलङ्कृतम् । गुणबद्धं कवचावृतं कवचेनाच्छादनवस्त्रेणावृतं आच्छादितं विमानं देवपेटीं बभार ।। १३ ।।",
  "13014": "सकमण्डल्विति ।। युवानश्च ते शिष्याश्च युवशिष्याः तेषां गणः समूहः । कमण्डलूनां जलपात्राणां मण्डलं समूहः तस्य अवलम्बोऽवलम्बनं तेन सहितः सकमण्डलुमण्डलावलम्बस्तम् । अलघुर्गुरुर्यः पुस्तकादिभारः पुस्तकानि आदीनि येषां तानि तेषां भारस्तम् । स्वयमेवोद्धरणादावन्यापेक्षां विनैव,यत्नाभावो नयत्नः तस्मात् । नैकधेत्यादिवन्नसमासोऽयम् । दधे उवाह । तथा हि दक्षस्य समर्थस्य भावो दाक्ष्यं तस्य समोऽपरोऽन्यो गुणो नास्ति हि । दक्षत्वमेव सर्वगुणेषु प्रधानमिति भावः । हीति प्रसिद्धिं सूचयति । अत्रार्थान्तरन्यासालङ्कारः ।। १४ ।।",
  "13015": "अतीति ।। अत्र अस्मिन्काले । केचित् शिष्याः चिराय चिरकाले भरस्य स्वेन नेतव्यस्य पुस्तकादिभारस्य यद्दाम बन्धनपाशः तदनवलोकिनं अपश्यन्तम् । अत एव अतिसम्भ्रमतः परिभ्रमन्तम् । गमनकालात्ययशङ्कयेति भावः । मुहुः पुनः पुनरनुयोगे ‘त्वया दृष्टं किमि’ति पुनः पुनः प्रश्ने परः परायणः तं प्रमत्तं विस्मृतनिहितस्थलं नूतनशिष्यं जहसुः ।। १५ ।।",
  "13016": "अथेति ।। अथ असौ अमितप्रमतिः श्रीपूर्णप्रज्ञाचार्यः निजेषु स्वशिष्येषु इति एवं निर्यत्सु निर्गच्छत्सु । स चासौ क्षणश्च तत्क्षणः तस्मिन् निर्गमनसमय इत्यर्थः । घट्टिता ताडिता या उरुघण्टा तस्या यो घननादः स एव व्यपदेशो व्याजः तस्मादिति ततः । परेण मदनाधिपतिना देवेन प्रचोदितः सन् निर्जगाम । निर्गच्छतो घण्टानाद एव शोभनं निमित्तं अभूदिति भावः ।। १६ ।।",
  "13017": "धृतमिति ।। वरेण्यं श्रेष्ठम् । व्रतिनां यतीनां राजा व्रतिराजः तं श्रीमध्वम् । उपर्युपरि उपरिभागे समीपभाग इत्यर्थः । धृतं उदारमुत्तमं आतपवारणं श्वेतच्छत्रम् । अभूतां कुत्राप्यजातां कुत्राप्यदृष्टां इति यावत् । उदयन् उद्यन्यो मिहिरः सूर्यः तस्योपरिष्ठ उपरि वर्तमानो यः पूर्णद्विजराजः पूर्णचन्द्रः तस्य श्रीः कान्तिः तामाययौ प्राप । श्रीमध्वस्योद्यदादित्यवर्णत्वात् तदुपरि ध्रियमाणस्य छत्रस्य पूर्णचन्द्रवच्छ्वेतत्वात् उद्यदादित्योपरिभागस्थपूर्णचन्द्रशोभां लेभ इति अभूतोपमेयम् । व्रतिराजमित्यत्र ‘उभसर्वतसोः कार्याधिगुपर्यादिषु त्रिषु द्वितीये’त्यनेन द्वितीया ।। १७ ।।",
  "13018": "भुवनेति ।। भुवनत्रयं लोकत्रयं बिभर्ति । तच्छील इति भुवनत्रयभारी तम् । ‘भुवनत्रयधारिणमि’ति क्वचित्पाठः । मुकुन्दं अन्तः स्वहृदये दधत् स गुरुः श्रीमध्वः स्वयञ्च केनचित् केनापि पुरुषेण दधे अंसाभ्यां धृतः । इत्यत इत्येतत् चित्रं आश्चर्यं न भवति । कुत इत्यत आह– प्राणपतिः इति । स प्राणपतिः मुख्यप्राणस्तञ्च वाहकपुरुषञ्च चशब्दात् आत्मानमपि स्वयमेवान्तर्यामी भूत्वा बभार ननु । अतो न चित्रमिति भावः ।। १८ ।।",
  "13019": "यतय इति ।। श्रुतिं वेदं गच्छन्ति इति श्रुतिगाः । वेदगतत्वं नाम वेदपाठादिनिरतत्वं वेदोक्ताचारनिष्ठत्वञ्च । स्वधर्माश्च श्रुतिगा वेदसिद्धाः । काम्ये कर्मणि भावः काम्यभावः काम्यकर्मविषयं मन इति यावत् । निषिद्धश्चासौ काम्यभावश्च त्यक्तो निषिद्धकाम्यभावो यैस्तैः त्यक्तनिषिद्धकाम्यभावाः केवलनिवृत्तविषया इत्यर्थः । ‘तस्मान्नेष्टियायजूकः स्या’दित्यादिना काम्यकर्मणो निषिद्धत्वात् । त्यक्तनिषिद्धकाम्यकर्माण इत्यर्थः । धर्माश्च तादृशाः । शतं सङ्ख्या येषां ते शतसङ्ख्या यतयः । शतसङ्ख्या गृहिणो गृहस्थाः । अथ वर्णिमुख्या ब्रह्मचारिषु श्रेष्ठाः । ‘ब्रह्माचारी भवेद्वर्णी’ति हलः । मूर्तिं शरीरं धारयन्तीति मूर्तिधराः । स्वधर्मा इव स्वस्ववर्णाश्रमधर्मा इव इह गमनसमये शतं सङ्ख्या ज्ञानं यस्य स तथा तं श्रीपूर्णप्रज्ञाचार्यं अन्वगच्छन् ।। १९ ।।",
  "13020": "परिवारेति ।। पूरुषेषु रत्नं पूरुषरत्नं पुरुषश्रेष्ठमित्यर्थः । ‘रत्नं स्वजातिश्रेष्ठेऽपी’त्यमरः । श्रीमध्वमीक्षमाणाः सन्तः परिवाराश्च ते जनाश्च परिवारजनाः शिष्यजना मार्गस्य दुःखं मार्गदुःखम् । मार्गगमननिमित्तकश्रमं इत्यर्थः । न प्रययुः । इत्यद्भुतमाश्चर्यं न । कुत इत्यत आह— भविन इति । भवः संसार एषामस्तीति भविनः संसारिणः । अस्य स्मृतिमात्रात् स्मरणमात्राद्भवात्संसारादपवर्गो मोक्षस्तं प्रयान्ति हि । एतादृशमाहात्म्यवतः सङ्गेन श्रमो नाभूज्जनानां इत्येतन्नाद्भुतं इति भावः ।। २० ।।",
  "13021": "मदनेति ।। अथ शुभधीः शोभनचित्तः स्तम्भेन स्तम्भपदेन विशिष्टं सहितं स्तम्भविशिष्टं तादृशं सिंहनाम यस्य स तथोक्तः । स्तम्भपदसिंहनामवान् इत्यर्थः । तौलवभाषायां ‘कबेसिंहनामे’त्यर्थः । ‘कबे’ इति तौलवभाषायां स्तम्भविशेष उच्यते । जयसिंहः तन्नामकः एवं नामद्वयविशिष्टो नृसिंहवर्यो नृसिंहेषु राजसु वर्यः श्रेष्ठः । मदनेश्वरवल्लभो मदनेश्वरप्रियो यः प्रदेशः तस्मिन् आयान्तं प्रभुमिमं श्रीमध्वं द्राक् अभ्यपद्यत ।। २१ ।।",
  "13022": "अवतीर्येति ।। पुरैव श्रीमध्वसमीपगमनात् पूर्वमेव स्वात् स्वकीयाद्वाहनाद्गजादेरवतीर्य सैनिकानपि सेनायां भवान् जनानपि मार्गात् अध्वनोऽपसार्य कैश्चन भूसुरैर्विप्रैः सह साकं अवाप्तः स राजा त्रिजगत्पूज्यस्य श्रीमध्वस्य पदान्तिके पादसन्निधौ ननाम ।। २२ ।।",
  "13023": "पृथिवीति ।। भक्तिरेव रसस्तेनार्द्रं क्लिन्नं पूर्णमिति यावत् । तादृशं मानसं मनो यस्य स तथोक्तः तेन । पृथिवीपतिना जयसिंहेन विनयात् प्रश्रयादनुगम्यमानः स श्रीमध्वः । चिरं न भवतीत्यचिरेण शीघ्रेण विष्णुमङ्गलं तन्नामकं तस्य आयतनोत्तमस्य देवालयश्रेष्ठस्य पार्श्वमन्तिकं प्रययौ प्राप ।। २३ ।।",
  "13024": "नरदेवेति ।। नरदेवदिदृक्षया जयसिंहाख्यनृपतिदर्शनेच्छया समेता मिलिता उभयश्च तौ ग्रामौ च तयोर्जनाः तौलवभाषया ‘पाडिकुडे’ इत्यपभ्रष्टसंज्ञक-ग्रामीणजना इत्यर्थः । (वाटः समुवाय’ नामक ग्रामद्वयमितिभावप्रकाशिकायाम्) उभयशब्दस्य द्विवचनाभावादेकवचनबहुवचनान्तं रूपम् । परेऽन्ये जनाश्चोपयान्तमुप-गच्छन्तम् । अनन्तं मानसं ज्ञानं यस्य स तथा तं श्रीपूर्णप्रज्ञम् । कुतूहलमेवाब्धिः तस्मिन् मग्नाः सन्तः कुतूहलपूर्णाः सन्तो मुहुः पुनः पुनरैक्षन्त ।। २४ ।।",
  "13025": "पुनः पुनः कथंभूतमैक्षन्त इत्यपेक्षायामाह—\nपुरत इत्यादिना ।। आदिकुलकमेतत् । उभयग्रामजनाः परे जनाश्च पुरतोऽग्रतः स्वकृताः स्वेन रचिताः कर्णयोः सुधा याभ्यास्ताः कर्णसुधाः मुकुन्दस्य गाथाः । मुकुन्दविषयगाथा इत्यर्थः ताः वदद्भिर्मधुरो मनोहरः स्वनो ध्वनिर्येषां तैः । कृतं नृत्तं यैस्तैः पङ्कजबीजानि चक्रचिह्नानि च धृतानि पङ्कजबीजचक्रचिह्नानि यैस्तैः । बाह्वोश्चक्रचिह्नानि,कण्ठे कमलमणिमालाञ्च धृतवद्भिः इत्यर्थः । चतुरैः सर्वकार्येषु विदग्धैः पुरुषैर्निषेव्यमाणं श्रीमध्वं मुहुः ऐक्षन्तेति पूर्वेणान्वयः ।। २५ ।।",
  "13026": "कलितेति ।। पूर्वोक्तजनाः कलितो बद्धोऽञ्जलिरञ्जलिपुटं येन स तथोक्तः तेन । जनसंबाधो जनसंमर्दस्तं सहत इति तथोक्तः तेन जनसंमर्दसहिष्णु-नेत्यर्थः । स्वमात्मानं करुणाविषयं सेवया श्रीमध्वकृपाविषयं चिकीर्षुणा कैतवस्या-भावोऽकैतवं तेन निर्व्याजेनेति यावत् । किङ्करतां श्रीमध्वसेवकतां व्रजता भूमिभर्त्रा राज्ञा जयसिंहेन स्फुटं स्पष्टं यथा भवति तथाऽनुयातः स्फुटानुयातस्तं श्रीमध्वं मुहुः एैक्षन्तेति पूर्वेणान्वयः ।। २६ ।।",
  "13027": "इदमिति ।। पूर्वोक्तजना नराणामीक्षणानि नयनानि तैरिदं दृश्यमानं स्वरूपमित्थमेवंभूतं इत्यपरिच्छेद्यं अनिर्धार्यं महिष्ठधाम बहुलतेजो यस्य तदपरिच्छेद्यमहिष्ठधाम तादृशं रूपं यस्य स तथोक्तः तम् । धरणीं भुवं अधिकमलंचिकीर्षुं अलङ्करणेच्छावन्तम् । एवंभूतत्वात् स्फुटं सम्यगुद्यन्तमन्यं द्वितीयं द्युनाथं इव सूर्यमिव मुहुः एैक्षन्तेत्यन्वयः ।। २७ ।।",
  "13028": "अशनैरिति ।। पूर्वोक्तजना शनैर्न भवतीति अशनैः शीघ्रं इत्यर्थः । आव्रजन्तमपि शनकैराव्रजन्तमिव,युवा चासौ सिंहप्रवरश्च युवसिंहप्रवरः तद्वत्प्रगल्भं श्रेष्ठं यानं गमनं यस्य स तथा तम् । अतिपाटलौ अतिरक्तौ यौ पादौ तावेव पल्लवौ किसलयौ ताभ्यामवनिं भुवमलं सम्यक् पावनतां नयन्तं श्रीमध्वं मुहुः एैक्षन्तेत्यन्वयः ।। २८ ।।",
  "13029": "नखेति ।। पूर्वोक्तजना नखनिर्जितः स्वपादनखैर्निर्जितः पद्मरागरागः पद्मरागमणीनां लौहित्यं येन स तथा तम् । निगूढौ गुल्फौ पादग्रन्थी यस्य स तथा तम् । ‘पादाग्रं प्रपदं पादः पदंघ्रिश्चरणोऽस्त्रियाम् । तद्ग्रन्थी घुटिके गुल्फौ’ इत्यमरः । सुरवर्याणां देवश्रेष्ठानां कराग्राणि करतलानि तैः सेव्ये जङ्घे यस्य स तथा तम् । वरश्चासौ कूर्मश्च वरकूर्म उत्तमकूर्मः तद्वत्प्रपदं पादाग्रं यस्य स तथा तम् । द्वौ रदौ दन्तौ यस्य स द्विरदो गजः तस्योदारकर उत्तमहस्तस्तस्योपमा ययोस्तौ तादृशौ यावूरू तयोर्युग्मं युगलं यस्य स तथा तं मुहुः एैक्षन्तेत्यन्वयः ।। २९ ।।",
  "13030": "शुभेति ।। पूर्वोक्तजनाः शुभः शोभनो यः शुद्धनितम्बो निर्मलनितम्बप्रदेशः तस्य बिम्बं मण्डलं तस्मिन् राजमानः शोभमानो यो नवकौशेयविशेषः नवं नूतनं यत् कौशेयं तस्य विशेषस्तद्रूपं बाह्यवस्त्रं बाह्यवासो यस्य स तथा तम् । तनुश्चासौ कुक्षिश्च तनुकुक्षिः तनूदरं स च गलः कण्ठः स च अलिकं ललाटं तच्च तेषु । प्रकटेन स्पष्टेन रेखात्रितयेन रेखात्रयेण शोभमानं श्रीमध्वं मुहुः एैक्षन्तेत्यन्वयः ।। ३० ।।",
  "13031": "मृद्विति ।। पूर्वोक्तजना मृदु च तत् सूक्ष्मं लघु च घनं निबिडं तत् च अरुणं रक्तं तच्चाविकमूर्णात्मकं तच्चाच्छं निर्मलं प्रकटं शोभमानं यत्प्रावरणं आच्छादनवस्त्रं तेन । प्रवरप्रावरणेनेति क्वचित्पाठः अतिनूतनः सद्य एवोद्यन् यस्तिग्मभानुः सूर्यः तस्य भासः किरणाः तासां निकरः समूहः तेन भासमाननम् । सुवर्णमयानि च तानि सानूनि ृङ्गाणि च सुवर्णृङ्गानि तान्यस्य सन्तीति तथोक्तः तं इव महामेरुप-र्वतमिवेत्यर्थः । उद्यद्दिनकरस्यातिरोहितरश्मिनिकरेण भासमानं मेरुमिव इति भावः । भासमानं श्रीमध्वं मुहुः एैक्षन्तेति पूर्वेणान्वयः ।। ३१ ।।",
  "13032": "पृथ्विति ।। पूर्वोक्तजना पृथु विशालं वक्षो यस्य तम् । अंसावेव भित्ती अंसभित्ती । उन्नतेंऽसभित्ती यस्य स तथा तम् । गुरू स्थूलौ वृत्तायतहृद्यबाहुदण्डौ वर्तुलदीर्घमनोहरभुजदण्डौ यस्य स तथा तम् । परमारुणपाणि-पल्लवान्तः परमारुणावतिलौहितौ यौ पाणिपल्लवौ पाणी पल्लवाविव तयोरन्तरन्तर्भागे हस्ततलयोरिति यावत् । अन्तः इत्यव्ययम् । स्फुरितानि विलसन्ति च तान्यूर्ध्वध्व-जलाञ्छनादीनि च ऊर्ध्वध्वजरेखारूपं लाञ्छनं तदादि येषां चक्रादिचिह्नानां तानि अस्य सन्तीति स्फुरितोर्ध्वध्वजलाञ्छनादिमान् तं श्रीमध्वं एैक्षन्तेत्यन्वयः ।। ३२ ।।",
  "13033": "परीति ।। पूर्वोक्तजनाः प्राक् प्रथमं सहसाऽवलोकनं दर्शनं तेन परिपूर्णं यच्छशाङ्कबिम्बं चन्द्रमण्डलं तदीया या शङ्का तस्या विषयः तम् परं पश्चात्,न विद्यते कलङ्को लाञ्छनं यस्य तत्तथा तस्य भावस्तत्ता तया विविक्तं चन्द्रमण्डलात्पृथक्कृतं,अच्छो निर्मलो यो विभ्रमः कान्तिः तेनाब्धिरिव अब्धिः तम् । निर्मलकान्तिपरिपूर्णं इत्यर्थः । वदनं बिभ्रतम् । अयं भावः सहसा श्रीमध्वमुखं पश्यतां पुंसां कान्त्याधिक्योपलम्भादिदं चन्द्रमण्डलमिति प्रतीतिः जायते । पश्चात् विवेकपूर्वकं दर्शने सति तत्र कलङ्कमपश्यतां तेषां नेदं चन्द्रमण्डलं सत्यपि कान्त्याधिक्ये कलङ्काभावात् । तस्मात् अकलङ्कमेतद्वदनं सकलङ्काच्चन्द्रमण्डलात्पृथगेवेति बुद्धिर्जायते । एवं अविवेकदशायां चन्द्रमण्डलत्वशङ्काविषयं,विवेकदशायां चन्द्रमण्डलादन्यत्वबुद्धिविषयं वदनं बिभ्रतमिति । तं श्रीमध्वं मुहुः एैक्षन्तेत्यन्वयः ।। ३३ ।।",
  "13034": "अतीति ।। पूर्वोक्तजना अतिसुन्दरो यो मन्दहासः तेन राजन्तो नवकुन्दाभरदा नवानि नूतनानि यानि कुन्दानि कुन्दकुसुममुकुलानि तेषामाभेवाभा कान्तिर्येषां ते तथा । तादृशा ये रदा दन्तास्ते यस्य स तथोक्तः तम् । शुभावरुणोष्ठौ यस्य स तथा तम् । कमलवदायते विशाले लोचने ताभ्यां अवलोका दर्शनानि तैः सकलान् लोकान् प्रहर्षयन्तं सन्तोषयन्तं श्रीमध्वं मुहुः एैक्षन्तेत्यन्वयषः ।। ३४ ।।",
  "13035": "अतिभासुरेति ।। पूर्वोक्तजना अतिभासुरावतिसुन्दरौ यौ कर्णौ तयोर्भासितो विराजितः श्रीतुलसीगुच्छः श्रीतुलसीस्तबको यस्य स तथा तम् । ‘स्तबको गुच्छको गुच्छो गुलिच्छः परिकीर्तित’ इति हलः । अतुच्छा पूर्णा कान्तिर्ययोस्तौ तथोक्तौ तादृशौ गण्डौ यस्य स तथा तम् । भुवनत्रयं लोकत्रयं तस्य ये भूत्यभूती सृष्टिप्रलयौ तयोर्दानं प्रदानं तस्मिन् चतुरः समर्थो भ्रूवरविभ्रमो भ्रुवोः श्रेष्ठविलासो यस्य स तथा तम् । सु शोभनो मौलिर्मस्तकं यस्य स तथा तं श्रीमध्वं मुहुः एैक्षन्तेत्यन्वयः ।।३५।।",
  "13036": "सकलेति ।। चतुराः पुरुषलक्षणविचारविदग्धाः पुरुषाः सकलावयन् श्रीमध्वस्य हस्तपादादिसर्वावयवान् स्फुटं सम्यक् मिमाना मानीकुर्वन्तः सन्तः । यस्य सम्बन्धि यदीयं तच्च तद्गात्रञ्च यदीयगात्रम् । श्रीमध्वदेहम् । प्रतिमालक्षणानि शिलादिप्रतिमालक्षणानि तेषां लक्षणं ज्ञानं तस्मै लक्ष्यं निदर्शनं विदधुः । पुरुषलक्षण-विचारविदग्धाः पुरुषा श्रीमध्वस्य सकलावयवान् मिमानाः सन्तः तदवयेषु लक्षणशास्त्रसंवादं दृष्ट्वा एतदङ्गोपाङ्गवदेव सर्वप्रतिमाङ्गोपाङ्गानि भवेयुः इति निश्चितवन्त इति भावः । स श्रीमध्वः सु शोभनं लक्ष्म लक्षणं यस्य स सुलक्ष्मा । शोभनलक्षणोपेत इत्यर्थः । इत्यधुना अद्य नो निगद्यते मया विशिष्य न वर्ण्यत इति कविवचनम् ।। ३६ ।।",
  "13037": "अतीति ।। असौ श्रीमध्वः । उरुजना बहुलजनाः तेषामोघः समूहस्तस्य यन्मध्यं तद्गच्छतीति तथोक्तस्तथापि स्वमात्मानं समीक्षितुं द्रष्टुं अतिलोला अत्यन्तलोलुपा दृशो दृष्टयो येषां ते तथा तेषाम् । तथापि जनसम्बन्धो जनसंमर्दः तस्माद्भयेन दूरं दूरप्रदेशं भजन्तीति दूरभाजः तेषां जनानां दययैव,आ उरसः उरस्थलमारभ्योर्ध्वमूर्ध्वभागं समदर्शयत् । स्वयमुरुजनौघमध्यगोऽपि पूर्वमानादुच्चो भूत्वा आत्मानमुरस्थलादारभ्योर्ध्वभागं सर्वेभ्यो दर्शयमास इत्यर्थः ।। ३७ ।।",
  "13038": "सविकासेति ।। विकासेन सहिताः सविकासाः तादृशा दृशो यासां ताः तथा तासाम् । स्वमुखारविन्ददर्शनेन सविकासनयनानां इत्यर्थः । कृता अञ्जलयो हस्तमुकुलीभावा याभिः ताः तथा तासाम् । परमादरः परमभक्तिः तेन आनता नम्राः तासां जनतानां जनसमूहानां वलयं मण्डलं तेन वृतो युक्तः । प्रबर्हः श्रेष्ठः बोधो ज्ञानं यस्य स तथा श्रीमध्वो मुरारेः श्रीविष्णुमङ्गलाधिवासिनो हरेः प्रियं आयतनं देवालयं श्रीविष्णुमङ्गलाख्यं देवगृहं प्रविवेश ।। ३८ ।।",
  "13039": "विविधेति ।। नरदेवेन जयसिंहभूपेन समं साकं विविधा ये प्रभवः खण्डाधिपतयः तेषां मध्यं तस्मिन् सन्निषण्ण उपविष्टः स गूढः मानुषरूपेण गूढश्चासौ देवश्च गूढदेवः श्रीमुख्यवायुदेवः । पूर्णः बिम्बो मण्डलं यस्य स तथा । उडूनां नक्षत्राणां राट् राजोडुराट् चन्द्रः । ‘नक्षत्रमृक्षं भं तारा तारकाप्युडवा स्त्रियामि’त्यमरः । मह्या भुवः तनयेन पुत्रेण अङ्गारकेन सह । ‘अङ्गारकः कुजो भौमो लोहिताङ्गो महीसुत’ इत्यमरः । उडुमध्यं नक्षत्रमध्यं तस्मिन्निव विभभौ विशेषेण शुशुभे । यद्वा गूढदेवः मह्याः तनयेन सह उडुमध्ये पूर्णबिम्ब उडुराडिव विबभाविति । अत्रोपमालङ्कारः ।। ३९ ।।",
  "13040": "अवददिति ।। भगोऽस्यास्तीति भगवान् षड्गुणैश्वर्यवान् स श्रीमध्वो अनुकूलाः पुराणार्थवक्तृश्रीमध्वाचार्यानुकूला गुणा गाम्भीर्यश्राव्यत्वादिगुणा येषां तेऽनुकूलगुणाः तादृशा ये स्वरादयः स्वराकृत्यादयः तान् भजतीत्यनुकूलगुणस्वरादिभाक् तेन । गाम्भीर्यश्राव्यत्वादिगुणाकृत्यादिभाजेत्यर्थः । निजशिष्याः स्वकीयशिष्याः तेषु प्रवरः श्रेष्ठः तेन हृषीकेशतीर्थेन भागवतं भागवतपुराणं तस्मिन् वाच्यमाने सति । भवापहन्त्रीं संसारनाशिनीं रथाङ्गं चक्रं पाणौ यस्य स तथा तस्य श्रीकृष्णस्य कथामवदत् ।। ४० ।।",
  "13041": "कथनमिति ।। उदारधैर्यमुत्तमधैर्यं तस्य सारं सारभूतम् । उदारधैर्यस्य सारो यस्मिन् तदिति वा । मधुरं श्रोतृजनमनोहरं पुष्कलः सम्पूर्णो भावोऽभिप्रायः सोऽस्यास्तीति तथोक्तं प्रसन्नं शब्दतोऽर्थतश्चाकठोरं कथनं पुराणकथनं ृण्वतः श्रवणं कुर्वतो विदुषः पण्डितानविदुषोऽपण्डितानपि आनन्द एव रसो यस्मिन् स तथा स चासावम्बुधिश्च तस्मिन् निमग्नान् व्यधित । अकरोत् ।। ४१ ।।",
  "13042": "गमनेति ।। केवला स्मृतिः स्मृतिमात्रं तेन भवादपवर्गो मोक्षः तस्य दात्र्यः ताः श्रीमध्वस्य गमनं आगमनं तच्च आसनं उपवेशनं सङ्कथा श्रीभागवतार्थसङ्कथनं सा च गमनासनसंकथाः ता आदयो यासां तास्तादृशाश्च ता लीलाश्च ताः अमराः कथमपि भारतीरुद्राद्यनुग्रहबलादेव प्रपञ्चेयुः वर्णयेयुः । मादृशो मद्विधा अल्पबोधा अल्पज्ञानिनो न प्रपञ्चयेयुः ननु । सामर्थ्याभावादिति भावः । पचि विस्तारवचने लिङ् ।। ४२ ।।",
  "13043": "सुतप इति ।। सुतपश्च कविता गद्यपद्यात्मककविता आदिर्येषां ते कवितादयः,ते च सुतपःकवितादयः सद्गुणा ज्ञानभक्तिवैराग्यादिसद्धर्मा येषां ते तथा तेषाम् । अङ्गिरसोऽन्वयो गोत्रं येषां ते तथा तेषां लिकुचानां लिकुच-संज्ञककुलजन्मनां द्विजन्मनां कुलजः कविवर्यः कविश्रेष्ठः अखिलवादिवन्दनीयः अखिलवादिभिः स्तुत्यः गुह इति सुब्रह्मण्य इति नाम यस्य स गुहनामको विपश्चित् पण्डितः अभवत् ।। ४३ ।।",
  "13044": "दयितेति ।। सती पतिव्रता गुणानुरूपा पत्युर्गुणानुकूला वसुदेवसूनुभक्ता श्रीकृष्णभक्ता । अस्य सुब्रह्मण्यपण्डितस्य दयिता भार्या विधिवीर्यं दैवसामर्थ्यं तेन मुहुः पुनः पुनः मृतप्रजा मृताः प्रजा अपत्यानि यस्याः सा तथापि सुते काम इच्छा यस्याः सा तथा सती भुवनप्रभू सर्वलोकेश्वरौ हरीशौ हरिहरौ अभजत् ।।४४।।",
  "13045": "परमेति ।। सूरिपत्नी सुब्रह्मण्यपण्डितपत्नी परमेश्वरयोः हरिहरयोः प्रसादयोगात्सेवाजन्यानुग्रहसम्बन्धात् । यस्य सुतरत्नस्य परिषदां विदुषां पदानि स्थानानि सभाः तान्येव पत्तनानि तेषु परीक्षकाग्रयाः सुतरत्नपरीक्षकश्रेष्ठाः तैः सम उचितो अर्घो मूल्यं न विविदे न ज्ञातः । अनर्घत्वात् अनर्घमेतदित्येव उच्यते । तथा तत्सुतस्य विद्वत्सभारूढस्य तस्य सर्वविद्यावैदग्ध्यादिगुणजातं पश्यद्भिः विद्वज्जनैः तस्य गुणानामियत्ता नावधारितेति भावः । तदेतादृशं सुतरत्नं सुताख्यं रत्नं असूत सुषुवे ।। ४५ ।।",
  "13046": "वदनेति ।। स्वस्य सुब्रह्मण्यविपश्चितो यत्कुलं लिकुचसंज्ञकं कुलं तस्य यदुत्तारणं समस्तव्रजिनसमुद्रसन्तरणं तस्मिन् दक्षाणि चतुराणि लक्षणान्यङ्ग-सम्बन्धा यस्य स तथा तस्य नन्दनस्य वदनेन्दुं अवेक्ष्य कृतं कृत्यं कार्यं येन स तथा तस्य भावस्तत्ता तया । क्रिया जातकर्मादिक्रियाः प्रकुर्वन् कविः सुब्रह्मण्यपण्डित उचितां त्रिविक्रम इत्याख्या त्रिविक्रमाख्या तामाख्यात् अवदत् । ख्या प्रकथन इति धातुः । त्रिषु वेदे कवितायां वेदान्ते चेति त्रिषु विक्रमो अवगतिरस्येति त्रिविक्रम इत्यन्वर्थत्वात् उचितां त्रिविक्रसंज्ञां पिता चकारेति भावः ।। ४६ ।।",
  "13047": "कलेति ।। सूरिपोतः पण्डितशिशुः । कलं अव्यक्तमधुरं भाषणं यस्य स तथा बाल्ये अव्यक्तभाषादशापन्न एवेत्यर्थः । अनवद्यानि पद्यानि निर्दोषपद्यानि वक्तुं शीलं अस्येति अनवद्यपद्यवादी,तथा सन् कविरासीत् । तथा हि तिग्मभानुः उष्णकिरणो भगवान् सूर्यः बालतरोऽपि प्रभाप्रभावः प्रभासामर्थ्यं अस्यास्तीति तथोक्तः सन्नवभाति ननु शोभते खलु ।। ४७ ।।",
  "13048": "सकलेति ।। सकलाङ्गानि शिक्षाकल्पनिरुक्तादिसर्वाणि वेदाङ्गानि तैर्युताः सकलाङ्गयुताः सकलाङ्गयुततयाऽवभाता ज्ञाता सकलाङ्गयुतावभाताः तादृशाः शाखाः ऋगादिशाखा येन स तथोक्तः । समयः शास्त्रं तस्मिन् प्राप्ते ज्ञाते सति,उदाराः पूर्वापरविवेकादिगुणोदारा ये पक्षिणः नानाविधशास्त्रवन्तः तैः सेव्यः । नानाविध शास्त्रसिद्धान्ताभिज्ञैः तत्तत्समयविशेषजिज्ञासया निषेव्य इत्यर्थः । लिकुचो लिकुचकुलजन्मा स त्रिविक्रमार्यः । सन्त एवाध्वगाः पान्थाः तेषामुपकृतिरुपकारः तस्यै । रसाभिरामं ृङ्गारादिरसैः अभिरामं काव्यमेव फलं काव्यफलं तत् । उषाहरणाख्यकाव्यात्मकफलं इत्यर्थः । ससर्ज उत्पादयामास । श्लेषार्थे तु– सकलाङ्गयुतावभातशाखः पल्लवान्तरशाखादि सकलवृक्षाङ्गयुक्ततया विराजमानबृहच्छाखोपेतः । अत एव उदारपक्षिसेव्यः एवं स्वस्वजातौ यथायोग्यतया प्रौढनानाविहङ्गमसेव्यः सल्लिकुचो लिकुचाख्य वृक्षविशेषः समये प्राप्ते सति फलनिष्पत्तिकाले प्राप्ते सति पान्थानामुपकाराय यथा फलति तद्वदित्यभिप्रायः ।। ४८ ।।",
  "13049": "प्रतीति ।। आत्मना स्वेन प्रतिभावितमुद्भावितं यथार्थं विचार्यमाणे सति परमार्थतो विद्यमानमेव,पृथुर्महान् मायासमयो मायावादशास्त्रं तस्य दुर्घटत्वं पूर्वापरविरुद्धत्वेन अनुपपन्नत्वं,स्वगुरौ परिहर्तुं अक्षमेऽपि स त्रिविक्रमार्यः तच्छास्त्रश्रवणेच्छारहितः अप्यलं सम्यक् सवयस्यबोधितः सन् सखिबोधितः संस्तं मायासमयं श्रुतवान् । शुश्रावेति भावः ।। ४९ ।।",
  "13050": "भगवतीति ।। गोविलासो वचनविलासः तेन सहितः सगोविलासः तस्मिन् त्रिविक्रमार्ये त्रिविक्रमनामि्न वटुभावं त्यजति सति,भगवति हरावुदिते सति वेदशास्त्रपुरस्सरं प्रतिपादिते सति,भानुः पुरस्सरो येषां ते तथा समस्तवादिनः कीटमणिप्रभेव खद्योतप्रभेव प्रभा येषां ते कीटमाणिप्रभाः तेषां भावः तत्वमाशु प्रययुः । अतिप्रभाणां अपि भानुपुरस्सराणां वैदुष्यं त्रिविक्रमार्यवैदुष्यापेक्षया अत्यल्पं अभूदिति भावः । यथादौ वामनरूपे त्रिविक्रमाख्ये भगवति क्रमेण वटुभावं त्यक्त्वा व्याप्तरूपे भवति सति तत्तेजसा प्रतिमुष्टतेजसः सूर्यादयः खद्योतसदृशा अभवंस्तद्वदिति श्लेषार्थः ।। ५० ।।",
  "13051": "अतीति ।। जनकः पिता सुब्रह्मण्यपण्डितः पादेन सहितं सपादं लक्षं लक्षसङ्ख्या यस्य स सपादलक्षः तस्मिन् सपादलक्षग्रन्थात्मक इत्यर्थः । मायिजनस्य समये शास्त्रे विषये अतिदक्षमतिं अतिचतुरमतिं युक्तिशूरं स्वपक्षसाधने परपक्षदूषणे च युक्तिभिर्विदग्धम् । अत एव महिम्ना सामर्थ्येन मह्यास्तलं तस्मिन् महितं पूजितं नन्दनं त्रिविक्रमाचार्यं उपांशु रहस्यब्रवीत् ।। ५१ ।।",
  "13052": "ृण्विति ।। विचारितो विचार्य निर्धारितो अर्थो यस्याः सा तथा तामिमां वक्ष्यमाणां वाचं ृणु । कलौ कलियुगे निर्गुण इति भावना निर्गुणभावना परब्रह्मणो निर्गुणत्वध्यानं इत्यर्थः । सुखाय मोक्षसुखाय न भवति । इति अस्माद्धेतो-र्गुणैर्युक्ता गौणी सा च सा मुक्तिश्च तस्यै ज्ञानानन्दादिगुणयुक्तमोक्षार्थं इत्यर्थः । देवमेव क्रीडादिगुणविशिष्टमेव वसुदेवसूनुं वासुदेवं गुणाढ्यमेव भज । यदि ज्ञानानन्दादिगुणरहितं परं ब्रह्मोपास्येत तर्हि तत्फलं मोक्षोऽपि ज्ञानाद्यभावः सुखाय न भवति । मग्नस्य हि परेऽज्ञाने किं न दुःखतरं भवेदिति मोक्षधर्मवचनात् । तस्मात् निर्गुणोपासनं न सुखाय । यदि ज्ञानानन्दादिगुणं तद्ब्रह्मोपासितं स्यात्तदुपासनफलं मोक्षोऽपि ज्ञानानन्दादिगुणविशिष्ट एव स्यात् । एवंविधश्च मोक्षः पुरुषार्थों भवति । निर्दोषज्ञानानन्दाद्यात्मकत्वात् ।\nतस्मात् एवंविधगौणमोक्षाय भगवन्तं वासुदेवं निर्दोषज्ञानानन्दाद्यनन्तगुणविशिष्टमेव भजेत्यर्थः ।। ५२ ।।",
  "13053": "इतीति ।। इति एवमुक्तं तातवचः पितृवचो निशम्यापि किञ्चित्तरलश्चञ्चल आत्मा मनो यस्य स तथा । निर्गुणोपासनं मोक्षसाधनं उत सगुणोपासनमिति चञ्चलमानस इत्यर्थः । स त्रिविक्रमार्यः शास्त्रसारं विचार्य परमन्यत् पारं तीरं संसारसागरस्य पारमित्यर्थः । आरुरुक्षुः मुमुक्षुरित्यर्थः । परेभ्यः पितुरन्येभ्यो मायिभ्यो विगता गुणा यस्मात् तत् विगुणं तस्योपास्तिमुपासनाम् । निर्गुणोपासनप्रकारं इत्यर्थः । उपाृणोत् । निर्गुणोपासनं मोक्षसाधनं न भवति सगुणोपासनमेव मोक्षसाधन-मिति तातवचो निशम्यापि किञ्चित् चञ्चलमानसः सन् येन केनापि प्रकारेण मुमुक्षोस्तु निर्गुणोपासनं वेदादिप्रमाणसंमतं,अथ सगुणोपासनं वेति सयुक्तिकं सर्वशास्त्राभिप्रायं सम्यग्विचार्य शास्त्रे यदुपासनं वेदादिप्रमाणसम्मतं पुरुषार्थसाधनञ्च तदेवोपसनं करिष्याम इति निश्चित्यादौ तत्प्रकारजिज्ञासया परेभ्यो निर्गुणोपास्तिं शुश्रावेति भावः ।। ५३ ।।",
  "13054": "निजेति ।। निजः स्ववर्णाश्रमोचितो यो धर्मः तस्मिन् रतो निष्ठो गृहिप्रबर्हो गृहस्थश्रेष्ठोऽसौ त्रिविक्रमार्यः । कलेर्यः कालस्तेनाकुलितं विलोडितमन्तरं मानसं यस्य सः । तथापि निसर्गः स्वभावस्तस्मान्नितरां अत्यन्तं निशितात्मना युक्तायुक्तविचारचतुरेण मनसा स्फुटं सम्यक् इति वक्ष्यमाणप्रकारेणालोचयत् विचारयामास । लोचृ दर्शने । परेभ्यो विगुणोपास्तिं श्रुत्वापि तत्रापरितुष्टमनाः सन् स्वयमेवेत्थं विचारयामासेति भावः ।। ५४ ।।",
  "13055": "रचितमिति ।। अत्र तत्वनिर्णयविषये विदुषा सर्वज्ञेन सत्यवतीसुतेन रचितं निर्मितं सूत्रं ब्रह्मसूत्रं साक्षान्मुख्यतः मानं प्रमाणं ननु । अपरस्परसङ्गतानि परस्परसम्बन्धरहितानि परस्परविरुद्धानि इति यावत् । सर्वाणि भाष्याणि,भारतीविजयसच्चिदानन्दब्रह्मघोषादिभी रचितान्येकविंशतिसङ्ख्याकानि सर्वाण्यपि ब्रह्मसूत्रभाष्याणि मानतां प्रमाणतां न व्रजेयुः । अयमत्राभिप्रायः । ब्रह्मस्वरूपनिर्णये तावत् ब्रह्मसूत्रमेव मुख्यं प्रमाणम् । सर्वश्रुत्यादिविरोधपरिहारमुखेन सर्वज्ञेन भगवता रचितत्वात् । एवञ्च सति प्रमाणतमब्रह्मसूत्रस्य तन्मूलभाष्याणां परस्परविरोधे सति सूत्रविरुद्धभाष्याणामेव अप्रामाण्यं न्याय्यम् । भाष्येषु सर्वेष्वपि विचार्यमाणेषु सत्सु तानि सूत्रविरुद्धानि न पुरुषार्थसाधनानि इति । अथवा अपरस्परसङ्गतानि परस्परं समबलभाष्यान्तरविरुद्धानीति न एकमपि भाष्यं प्रमाणम् । आप्ततमप्रणीतं सूत्रमेव प्रमाणं इति वार्थः । अपरस्परसङ्गतानि एकैकशः पूर्वापरविरुद्धानीति वा ।। ५५ ।।",
  "13056": "तर्हि सर्वाण्यपि भाष्याणि सूत्रविरुद्धानीति कृत्वा न तेष्वादरोऽपि कर्तुं शक्यत इत्याह— यदीत्यादिना ।। यदि तेषु भाष्येषु निराग्रहं आग्रहरहितमान्तरं मनो येषां ते निराग्रहान्तराः स्मो भवामः । तर्हि सु शोभना घटा घटना यस्य तत्सुघटं सूत्रार्थाविरुद्धमित्यर्थः । किञ्चित् सूत्रार्थविवरणरूपं किमपि निबन्धनं नोपलभामहे हि न पश्यामो हि । तर्हि का चिकीर्षेत्यत आह — नेत्यादि । तथापि सूत्रविरुद्धतया प्रतीयमानत्वेऽपि परम्परोपयातं परम्पराप्राप्तं सङ्करेण प्रणीतं साङ्करीयं भाष्यं प्रणयेनादरेण न पठाम इति न । किन्तु पठाम एव । सर्वेषां भाष्याणां सूत्रविरुद्धत्व-साम्येऽपि किमिति साङ्करीये पक्षपात इत्याशङ्कायामुक्तं— परम्परोपयातं इति । अस्मत्पूर्वैः आदृतत्ववैशेष्यादिति भावः ।। ५६ ।।",
  "13057": "घटनेति ।। अल्पा च सा बुद्धिश्च तस्याः उपनिषत्सु घटना सम्बन्धः । तद्विचारसामर्थ्यमिति यावत् । सुघटा न किन्तु दुर्घटेत्यर्थः । अल्पा बुद्धिः उपनिषद्विचारे न प्रसरतीति भावः । अल्पा बुद्धिर्यस्येति बहुव्रीहिर्वा । तथात्वे अल्पबुद्धेः पुरुषस्य उपनिषद्विचारो दुर्घट इत्यर्थः । इत्यभ्युपगम्य ज्ञात्वा इहोपनिषत्सु यामुपास्तिं मुक्तवा विना कोऽपि कश्चिदपि विमुक्तिं नो उपैति,समयोक्तां सकलसच्छास्त्रोक्तां तामिमामुपास्तिं चिन्तयामो विचारयामः । अयमत्राभिप्रायः । अल्पबुद्धेः उपनिषद्विचारो दुर्घट इत्यभ्युपेत्य वयमल्पबुद्धयः सन्तः साक्षादुपनिषद्विचारं परित्यज्य भारतपञ्चरात्र-ब्रह्मसूत्रादिसकलसच्छास्त्रेषु या भगवदुपासना मोक्षसाधनत्वेन उच्यते यया च विना न मोक्षः तामुपास्तिमेव सम्यग्विचारयाम इति ।। ५७ ।।",
  "13058": "विचारप्रकार एव श्लोकत्रयेणोच्यते— वितत इत्यादिना ।। तत्वं विदन्ति इति तत्वविदः तैः भगवत्तत्वनिर्णयविद्भिः इत्यर्थः । भगवान् विततो व्याप्तः । सुखसच्चित् सती च सा चिच्च सच्चित् सुखञ्च सच्चिच्च सुखसच्चित् सुखरूपो निर्दोषज्ञानरूपश्च इत्यर्थः । न विद्यते द्वयं समानं अधिकं वा वस्तु यस्य सोऽद्वयः तादृश आत्मा स्वरूपं यस्य स तथोक्तः । एवंभूतः सन्नुपास्य उपासनार्हो विहितो हि श्रुत्यादिष्वभिहितो हि । सः एवं उपास्यत्वेन अभिहितो अपि अवयवा अस्य सन्तीत्यवयवी ज्ञानानन्दाद्यात्मक-करचरणादिसुन्दरसकलावयवविशिष्टो न निरूप्यते चेत् । रूप रूपक्रियायां लट् । सर्वात्मना सर्वावयवविशिष्टश्च न निरूप्यते चेदिति योज्यम् । एवं तर्हि केवला द्युतिः द्युतिमात्रं तेजोमात्रञ्च न हि सम्भवति हि । इत्यदः इत्येतत् प्रमेयं रहस्यं साङ्करशास्त्रस्य फलितार्थ इत्यर्थः । तत्वविद्भिर्व्याप्तत्वेन निर्दोषज्ञानानन्दाद्यात्मकत्वेन च उपास्यत्वेन विहितो भगवानवयवी न निरूप्यते चेत् स शाङ्करीयशास्त्रोक्तप्रकारेण निरवयवो निर्गुणो निर्विशेषश्चेति निरूप्यते चेत्तर्हि निरवयवत्वात् एव ब्रह्मतेजोरूपं इत्येतत् अपि न स्यात् इति सङ्करभाष्यफलितार्थः स्यादिति भावः ।। ५८ ।।",
  "13059": "अस्तु तर्ह्येवंभूतमुपास्यं परं ब्रह्म का बाधा इत्यत आह—\nयदीति ।। अस्य परब्रह्मणो रूपं यदीदृक् द्युतिमात्रविशिष्टं न भवतीति उपास्यते ध्यायते । तर्हि परिशेषस्य भावः पारिशेष्यं तस्मात् तिमिरत्वेन अन्धकारत्वेन विभाति । तद्विरुद्धज्ञानाद्यात्मकत्वं न प्रसज्यत इति भावः । तथात्वेन ब्रह्मोपासने को दोष इत्यत आह– फलमित्यादि । अथैवं उपासनानन्तरं उपासकस्य तत्साध्यफलं फलभूता मुक्तिः अपि ईदृशी केवलतिमिराद्यात्मिका स्यात् । न च उपासकस्यैवंभावः पुरुषार्थ इत्यभिप्रायः । इति तस्मात् हेतोरेषोपास्तिर्हि नोऽस्मान्नैव धिनोति न पुष्णाति । धिनु पुष्टाविति धातुः । एवं विधोपसनं नः अस्माकं मनःप्रसादमासादयतीति भावः ।। ५९ ।।",
  "13060": "एवं तर्हि सङ्करभाष्योक्तमुपासनं न धिनोति चेत् कथं भगवदुपासनं क्रियत इत्यत आह— अथेति ।। स्वयं वयं स्वयमेव स्मृत्युक्ता धर्मा स्मृतिधर्माः तान् मन्वादिस्मृत्युक्तवर्णाश्रमोचितधर्मान् इत्यर्थः । स्फुटं सम्यगाचरन्तः कुर्वन्त एव सन्तः भृशमिति क्वचित्पाठः । वेदाश्च पुराणानि च भारतञ्च वेदपुराणभारतानि तानि । आलोच्य विचार्यात्र वेदादौ अवबोधं अनतिक्रम्य यथावबोधम् । अस्मदवबोधानुसारेण इत्यर्थः । मुकुन्दं श्रीहरिं गुणवन्तं उपास्महे चिन्तयामः । तद्दर्शनपक्षपातं विहाय स्वयमेव वेदपुराणादिकं विचार्य तत्र वेदादौ यथा मुकुन्दस्वरूपं प्रतिपाद्यते । प्रतिपादितञ्च\nतत्स्वरूपं अस्माकं यथा ज्ञातुं शक्यते तथा ज्ञानानन्दादिगुणविशिष्टमेव\nमुकुन्दं उपास्महे,स्वविहितधर्मानुष्ठानस्य चित्तशुद्धिद्वारा भगवदुपासनाङ्गत्वात् तदाचरणपुरस्सरमिति भावः ।। ६० ।।",
  "13061": "अवधार्येति ।। स आर्यः त्रिविक्रमपण्डिताचार्यः कार्यं स्वकर्तव्यं विवेकः पूर्वोत्तरपरामर्शः तस्मात् इत्येवं अवधार्य निश्चित्य विधातुं वेदादिविचारं कर्तुं यदोपचक्रमे प्रारभत तदा जगत्सु परिपूर्णां व्याप्तां विशुद्धां निर्दोषां परिपूर्णमतेः श्रीपूर्णप्रज्ञाचार्यस्य कीर्तिं अृणोत् ।। ६१ ।।",
  "13062": "विहिनस्तीति ।। अन्त्यकुलकमेतत् । मायी च असौ जनश्च मायिजनः तेन मायिमताश्रितजनेन इत्यर्थः । तत्र तत्र दृष्टस्थले स्वश्चासौ जनश्च स्वजनः तस्य भावस्तत्त्वं तेन स्वयूथ्यजनत्वेन हेतुनेत्यर्थः । इति ‘क्षिप तं त्वमुदारयुक्तिशूर’ इत्यादिना प्रकारेण श्रीमध्वं क्षेप्तुं निराकर्तुमर्थ्यमानोऽनुकूलं वचो वाक्यं यस्य सोऽनुकूलवचा अर्थयतो मायिजनस्यानुकूलवचन इत्यर्थः । मायिनां परितोषायाहमेकेनैवोत्तरेण श्रीमध्वाचार्यं निराकरिष्यामीति वदन्निति भावः । महिष्ठोऽतिमहान्मानो यस्य स तथोक्तः । बहुप्रमाणोपेत इत्यर्थः । संशयं छिनत्तीति संशयच्छित् स्वयं सर्वेषां संशयस्य छेत्तेत्यर्थः । एवंभूतोऽपि मनसा संशयमाप श्रीमध्वं क्षेप्तुं शक्नोमि न वेति संशयापन्नोऽभूदित्यर्थः । इति कुलकान्त्यश्लोकेन सम्बन्धः । कथमर्थ्यमान इत्यत आह– विहिनस्तीति । अत्यन्तं वाग्म्यतिवाग्मी कोऽपि जनः कश्चिज्जनः श्रीमध्वतदन्तेवास्यादिजन इत्यर्थः । परम्परोपयातः परम्पराप्राप्तस्तं पुरातनमिति यावत् । नोऽस्माकं समयं शास्त्रं हि यस्माद्विहिनस्ति निराकरोति । हिसु हिंसायां लट् । तस्मादुदारयुक्तिशूरः उत्तमयुक्तिभिः शूरस्त्वं तमस्मत्समयं निराकुर्वन्तं जनं क्षिप निराकुरु परेऽन्ये तत्र निराकरणे समर्थतां\nशक्ततां न व्रजेयुः ।। ६२ ।।",
  "13063": "तवेति ।। वादिद्विरदेन्द्रसर्ववादिगजराज वेदा एव नद्यस्ताः विगाह्य प्रविश्य भूयः समया एव शास्त्राण्येवाम्भोदयः समुद्रास्तेषु विहारं क्रीडां कुर्वतः,नवकाव्यानि नूतनकाव्यानि तेषां ये रसाः ृङ्गारादयस्तेषु प्रियस्य । वेदेषु शास्त्रेषु ृङ्गारादिरसोपेतकाव्येषु कृतपरिश्रमस्येत्यर्थः । तव प्रतिवारणः प्रतिवादिगजो न जज्ञे । तव प्रतिवादी कोऽपि नास्ति । यथा मत्तगजेन्द्रस्य जेता कश्चिदपि गजो न भवति\nतद्वदिति भावः ।। ६३ ।।",
  "13064": "उपयाहीति ।। अधुना विधिना दैवेनोपपादितं निष्पादितं तं प्रतिवाद्येव प्रतिवारणः प्रतिगजस्तं निवार्य निराकृत्य शशाङ्कगौरं चन्द्रवद्धवलं यश उपयाहि प्राप्नुहि । निजानां स्वकीयानां यूथस्य समूहस्य भयं निराकुर्वित्यर्थ्यमान इत्युत्तरश्लोकेन सम्बन्धः ।। ६४ ।।",
  "13065": "पूर्वमेव व्याख्यातोऽयं श्लोकः ।। ६५ ।।",
  "13066": "शितास्तीक्ष्णा मध्ववचांस्येव सृणयोऽङ्कुशास्तासां प्रयोक्तार-स्तान् । ‘अङ्कुशोऽस्त्री सृणिः स्त्रियामि’त्यमरः । श्रीमध्वाचार्योक्तयुक्तयात्मकवचनानि प्रयुञ्जानानित्यर्थः । पुरुषान् श्रीमध्वशिष्यान् विषादयन् भीषयन्नेष कवीभः त्रिविक्रमपण्डिताख्यगजो विविधानि यान्युत्तराणि तान्येव धूलयस्तासां पातनेन प्रक्षेपणेन विविधोत्तरात्मकधूलिप्रक्षेपात्मकेनेत्यर्थः । प्रतिघेन प्रतिबन्द्या प्रतिघो नाम प्रतिघातः निवारणमिति यावत् । ‘प्रतिघः प्रतिघातेऽस्त्र’ इत्यमरः । प्रतिघेन कोपेनेति वा । प्रत्युत्तराप्रतिपत्तौ सत्यां कोपाद्यादृशतादृशनानाविधोत्तरात्मकधूलिप्रक्षेपेणेत्यर्थः । ‘प्रतिघौ रुट् प्रतीघाता’विति अधिकं यथा भवति तथा अन्धयाञ्चकार निरुत्तरांश्चकार ।। ६६ ।।",
  "13067": "क्षणदास्विति ।। विचक्षणो विवेकी स त्रिविक्रमपण्डितः क्षणदासु निशास्वपराविदितोऽन्यैरविज्ञातः सन् प्रसादः प्रसन्न गर्भोऽभिप्रायो यस्य स तथा तम् । यद्वा प्रसन्नता गर्भेऽन्तर्भागेऽभिप्राये यस्य स तथा तं प्रचुरप्राज्ञस्य श्रीपूर्णप्रज्ञस्य मनोज्ञशास्त्रस्य मनोहरशास्त्रस्य सारः फलितार्थस्तं वीक्ष्यान्तरं मानसं महान्तं विस्मयमाश्चर्यं चक्रे विदधे । श्रीमध्वाचार्यशिष्येण त्रिविक्रमार्यसहजेन सङ्करार्येण स्वमन्दिरे निहितं श्रीमध्वाचार्यशास्त्रपुस्तकजातं क्षणदास्वन्यैरविदितो वाचयन् मनोहरं तच्छास्त्राभिप्रायं ज्ञात्वा मनसा महान्तं विस्मयमापेत्यर्थः ।। ६७ ।।",
  "13068": "विदितवानिति ।। स त्रिविक्रमार्यो बहुलबोधं श्रीपूर्ण-प्रज्ञमवेक्ष्य,व्यवहृत्य विप्रतिपन्ननानाविधप्रमेयविषयव्यवहारं कृत्वा सुदर्शनं प्रबल-युक्तयाऽऽगमादिप्रमाणयुक्तत्वेन चैतच्छास्त्रमेव निश्चयान्निर्दुष्टशास्त्रमिति विदितवानपि ज्ञातवानपि तस्य श्रीमध्वस्य मतं सहसा खटिति नाददे नाङ्गीचकार । तथाऽहि । कृती निपुणः पुरुषोऽखिलं कार्यं विमृश्यालोच्य कुरुते ननु । अतो विमृश्यकारित्वादयं सहसा नाङ्गीचकारेति भावः । अत्रार्थान्तरन्यासालङ्कारः । द्रुतविलम्बितवृत्तम् । ‘द्रुतविलम्बितमाह नभौ भरावि’त्युक्तेः ।। ६८ ।।",
  "13069": "तमिति ।। युगं युगलं न भवतीत्ययुगाः । अयुगा विक्रमा यस्य सोऽयुगविक्रमस्त्रिविक्रमः स चासावार्यश्च । तदा विष्णुमङ्गलं विष्णुमङ्गलाख्यदेवालयं गतं प्राप्तं चतुरं भद्रं यदाननं तस्य यो हासस्तस्य लक्ष्मीः श्रीः तया सतामानन्ददं तं बहुलप्रबोधं प्राप्य,अमरेन्द्रा देवेन्द्रास्तत्वं श्रीहरिस्वरूपं प्रवेत्तुं सम्यग् ज्ञातुं चतुराननहासलक्ष्म्या चतुर्णामाननानां हासश्रिया सतामानन्ददमब्जयोनिमिव चतुर्मुखमिवाभ्यवन्दत । त्रिविक्रमार्योऽपि तत्वविविदिषया प्राप्याभ्यवन्दतेत्यभिप्रायः ।।६९।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां त्रयोदशः सर्गः ।।",
  "14001": "परिवृढेति ।। परिवृढाः स्तम्भविषयोद्भवा ग्रामण्यः त एव घनाः तेषां सङ्घः समूहः तस्मिन् । राजसिंहो राजश्रेष्ठो जयसिंहाख्यः स एव ऊर्जो वृश्चिकमासः तस्य शक्तिः सामर्थ्यं तया । निर्गतो रसो बलं यस्मात्स नीरसः तस्य भावः तत्वं तस्माद्दुर्बलत्वादित्यर्थः । मलिनभावं मलिनत्वं,पद्मादिषु पक्षपातं श्रीमध्वद्वेषञ्चेत्यर्थः निकामं नितरां त्यजति सति,तेजस्वी च असौ उज्वलश्च तेजस्व्युज्वलः तस्मिन् । तेजस्विनां मध्य उज्वलो अधिकं शोभमान इति वा । मध्व एव भानुः सूर्यः तस्मिन् । सुजना एव जलजानि पद्मानि तेषां कान्तिः तस्यै । स्फुटं सम्यक् उदयति सति नृपादिसर्वजनपूज्यत्वादिसम्पदं गच्छति सति इत्यर्थः । विश्वं सकलं कार्यजातं मनोज्ञं मनोहरमासीत् । राजानं श्रीमध्ववशवर्तिनं दृष्ट्वा तद्भयेन ग्रामीणजने श्रीमध्वप्रातिकूल्यं परित्यज्य आनुकूल्यं भजति सति,प्राक् शङ्करार्यकरात् पद्मतीर्थकृतपुस्तकापहारस्य शङ्करार्यसंमाननात्मकप्रतिक्रियापूर्वकं राज्ञि श्रीमध्वक्षमापनोन्मुखे सति सर्वं कार्यं मनोहरमासीदित्यभिप्रायः । श्लेषार्थे तु– घनसङ्घे ऊर्जशक्तया शरत्कालोत्तरस्य वृश्चिकमासस्य सामर्थ्येन निर्जलत्वान्मालिन्यं त्यजति सति शुभ्रत्वञ्च भजति सति सूर्ये च शरदि मेघावरणरहितत्वेन स्फुटं उदयति सति विश्वं जगत् सर्वतो दिशं यथा मनोहरं भवेत् तद्विदिति भावः । अत्र श्लेषरूपकयोः सङ्करः । सर्गेऽस्मिन् प्रायो मालिनीवृत्तम् । ‘ननमयययुतेयं मालिनी भोगिलोकैरि’ति ।।",
  "14002": "कृतमिति ।। शङ्करार्यः पूर्वं चोलजेन यस्य करात् पुस्तकं अपहृतं स इत्यर्थः । अपरेषां मायिनां मन्त्रतः कुमन्त्रादपहृतं ग्रन्थजातं,क्षान्तिः क्षमा भूषा भूषणं येषां तैः आर्यैः पूज्यैः भवद्भिः,कृतं अविवेकिभिः बालिशैः कृतं,अपकृतं ग्रन्थापहाराख्यापराधः । अत्र भावे क्तः । क्षम्यतामिति एवं मृदु सामपूर्वकं यथा भवति तथा वदतां प्रभूणां उभयग्रामस्वामिनां स्तम्भविषयाधीशस्य जयसिंहस्य च सम्प्रार्थनादिभिः,अपि च दशहृदयनियोगात् श्रीपूर्णप्रज्ञाचार्याज्ञात अग्रहीत् । अयमभिप्रायः – चोलजं पद्मतीर्थं पौर्णमास्यामुत्थाय निशीथ एव विद्रुतमेव श्रुत्वा तद्ग्रामजनैः तेनापहृतं ग्रन्थजातं श्रीमध्वाय समर्पितम् । स तु तन्मध्यस्थकरे स्थापयित्वा निजशिष्यमुदे सह्यगिरिमाप्तः । तच्छत्वा राजमुखेन प्रार्थिते तस्मिन् श्रीमध्वे विष्णुमङ्गलं गते सति तत्सन्निधौ राज्ञोभयग्रामपरिवृढजनैश्च क्षमापितः शङ्करार्यः क्षितिपतिना तत्रानाययितं ग्रन्थजातं श्रीमध्वाज्ञयाऽग्रहीदिति ।। २ ।।",
  "14003": "परीति ।। कवीनां कुलं समूहः तस्य तिलकभूतः कविकुलतिलकः । सहजः सोदरः शङ्करार्यः तस्य विजयः तस्मादिति ततः । सन्मानपूर्वकमपहृतपुस्तकलाभाख्यविजयलाभादित्यर्थः । प्रसन्नः सन्तुष्टः असौ अयुग्विक्र-मार्यः त्रिविक्रमपण्डितः । अवनम्रैः विनीतैः ग्रामण्यः ग्रामाधिपतयः ते च ग्राम्या ग्रामोद्भवा विप्राः,ते च ते पूर्वे येषां ते तथा तैः नानाजनैः परिवृतम् । उरुचेतसः श्रीपूर्णप्रज्ञस्य पादपार्श्वे पादसन्निधौ अवनतं नम्रं नृसिंहं जयसिंहराजमाशिषा पद्यरूपेण वाक्येन । ‘आशीरुरगदंष्ट्रायां शुभवाक्याभिलाषयोरि’ति वैजयन्ती अतोषयत् । तच्च पद्यमिदं ‘स्वः सुन्दरीभुजलतापरिरम्भणी धूः पौरन्दरी भवति यं भजतां भुजिष्या । आनन्दतीर्थभगवत्पदपद्मरेणुः स्वानन्ददो भवतु ते जयसिंहभूप ’ एतदर्थानुवादरूपः ‘उपचरति नितान्तमि’त्युपरितनश्लोकः ।। ३ ।।",
  "14004": "उपचरतीति ।। शोभनं आन्तरं मनो यस्य स स्वान्तरः तत्सम्बुद्धिः । धरणीधर राजन्यं अङ्घ्रिरेणुं भजतः सेवमानान् सत्पुरुषान्,दभ्रं अल्पं भाग्यं येषां ते तथा तैः दुर्लभा,पुरन्दरपदप्राप्तियोग्यत्वलक्षणभाग्यरहितैर्दुर्लभेत्यर्थः । न हि पुरन्दरत्वप्राप्तियोग्यसत्वरहितैः पुरन्दरव्यापारो लभ्यः । तस्मात् दभ्रभाग्यैः दुर्लभा हि । पुरन्दरस्य सम्बन्धिनी पौरन्दरी धूः व्यापारो द्युसदसि स्वर्गसभायां नितान्तं अत्यन्तं उपचरति सम्भावयति । श्रीमध्वचरणरजः सेवकसम्भावनारूपं व्यापारं इन्द्रः स्वसदसि दर्शयतीत्यर्थः । स तथाविधः परमानन्दतीर्थाग्रयांघ्रिरेणुः परमो य आनन्दतीर्थः तस्य यावग्रयांघ्री तयो रेणू रजः ते तव सन्ततं सुखं सौख्यं दिशतु ददातु इति अतोषयत् इति सम्बन्धः ।। ४ ।।",
  "14005": "अनतीति ।। सोऽयं कवीन्द्रस्त्रिविक्रमार्यः । अत्यन्तं परिचितो न भवति इति अनतिपरिचितस्य अपि श्रीमध्वस्य अतिगूढं अतिगूहितं पामरैः अज्ञेयमित्यर्थः । गुणरसं गुणसारं ज्ञातवान् इत्येतत् अचित्रं आश्चर्यं न भवति । तथा हि कानने वने निष्पतन् सञ्चरन्,मधु कुर्वन्तीति मधुकराः तेषां राजा श्रेष्ठो मधुकरराजः परिचयहीनोऽपि,पुष्पस्य सम्बन्धि पौष्पं मधुपुष्परसमाप्तुं प्राप्तुं प्रभुः शक्तः स्यात् ननु । यथा पुष्परसं अन्विष्यन् भ्रमरः काननेऽपि निष्पतन् प्रागदृष्टस्यापि पुष्पस्य मधु प्राप्नोत्येव । पुष्पसन्दर्शनमात्रेण तन्मधुवैेशेष्यं ज्ञात्वा स्वीकरोति तद्वत् अयं अपि इति भावः । अत्रार्थान्तरन्यासालङ्कारः ।। ५ ।।",
  "14006": "अखिलेति ।। बहुलहृत् श्रीपूर्णप्रज्ञार्यः । अखिलाः सर्वे ये खला दुर्जनाः तमोयोग्याः इत्यर्थः । तेषां कुलानि समूहास्तेषां द्वेष एव दोषः तं,आत्मविषयकद्वेषाख्यदोषमित्यर्थः । वर्धयन् सन् । मध्यमानां मध्यमाधिकारिणां नराणां कौतुकमाश्चर्यं विदधत् कुर्वन् सन् । अमानुषैः स्वचरित्रैरिति भावः । स्वस्य स्वतन्त्रस्य श्रीहरेः गतिः स्वगतिः तस्याः समुचितानां योग्यानां मुक्तियोग्यानामित्यर्थः । शुभानां सज्जनानां भूतिं ज्ञानभक्तयादिसम्पदं दातुं शीलं अस्येति भूतिदायी सन् इह विष्णुमङ्गल एवं वक्ष्यमाणप्रकारेण काश्चित् शर्वरीः रात्रीः निन्ये गमयामास ।। ६ ।।",
  "14007": "उदयतीति ।। कृत्यं कर्तव्यं विदन्ति तच्छीला इति कृत्यवेदिनः तेषु प्रवेक उत्तमः । ‘अग््य्रं प्राग्रहणं प्रवेकमपरं वर्यं वरेण्यं वरमि’ति हलः । स श्रीमध्वः विनताया विनतादेव्या नन्दने पुत्रेऽरुण उदयति सति । श्लाघ्यः प्रातः सन्ध्याकर्मणः प्रशस्तो यः कालः तस्मिन् कृतं सकलकृत्यं कृत्स्नस्नानादिव्यापारो येन स तथोक्तः सन् । अरुणा रक्ता च सा यवनिका च तस्या अन्तर्भागे योग्यं यद्योगासनं तस्मिंस्तिष्ठतीति तथोक्तः । ‘नात्युच्छ्रितं नातिनीचं चैलाजिनकुशोत्तरमि’त्युक्तलक्षणवत्तया ध्यानयोग्यासन उपविष्टः सन्नित्यर्थः । गुरवो बहवो गुणा यस्य स तथा तं नारायणाख्यं ब्रह्म अभिदध्यौ ध्यायति स्म ।। ७ ।।",
  "14008": "अतीति ।। प्रशस्तैः ‘कनिष्ठिकासमं स्थौल्ये द्वादशाङ्गुल-मायतम् । सत्वचं दन्तकाष्ठं स्यात्तस्याग्रेण तु धावयेदित्युक्तलक्षणवत्तया प्रशस्तैः दन्तानां शोधकानि काष्ठानि दन्तकाष्ठानि तैः अतिधवलिता दन्ता यैः ते तथोक्ताः । कर्मणां स्वविहितप्राणायामादिकर्मणां सौष्ठत्वं तस्मात् । न केवलं यथा कथञ्चिदाचरणमात्रात् किन्तु न्यूनाधिक्यराहित्यलक्षणसौष्ठवाच्च । गुरुभिः अभिहितेष्वाचारभेदा आचारविशेषाः तेषु निष्ठां आस्थां स्फुटं सम्यक् अवगमयन्तो ज्ञापयन्तो अनेके बहवो व्रतीन्द्रा यतिश्रेष्ठा अत्र तटाके युगपत् सस्नुः । ष्णा शौचे लिट् ।। ८ ।।",
  "14009": "चरमेति ।। चरमो गुरुजनसुप्त्यनन्तरं यः समयः कालस्तस्मिन् सुप्ता निद्रिता शिष्याः पूर्वं गुरुजनोत्थानात्पूर्वमुत्थाय । तदादि तदुत्थानं आदिर्यथा भवति तथाऽऽर्धरात्रान्निशीथादपि,एष्यत् अर्धरात्रपर्यन्तमपीत्यर्थः । ‘अर्धरात्र निशीथौ द्वावि’त्यमरः । प्रसन्ना अरतिविरहिताः सन्तो दुष्करां अल्पभाग्यैः कर्तुमशक्यां गुरुजनपरिचर्यां बहुमत्या बहुमानेन सहितं यथा भवति तथा सबहुमति सादरमित्यर्थः । चक्रिरे । अपरथा एवं गुरुजनपरिचर्याकरण एषां शिष्याणामिष्टा अभीष्टा सुगतिः सद्गतिः कथङ्कारं केन प्रकारेण स्याद्भवेत्?।। ९ ।।",
  "14010": "श्रवणेति ।। श्रवणस्य श्रुतग्रन्थस्य मननहेतुः मनननिमित्तं तस्मात् । श्रवणं भागवतादिश्रवणं तच्च मननं श्रुतग्रन्थविमर्शनं तच्च तद्धेतोरिति वा । प्राक् पूर्वरात्रे चिराय बहुकालं अस्ता निरस्ता निद्रा येन स तथोक्तः । अत एव सपदि तदानीं अरुणोदयकाल इत्यर्थः । विवशयन्त्या परवशयन्त्या निद्रया ग्रस्थमावृतं चेतो बुद्धिः यस्य स तथा सन् खटिति सहसा विगता निद्रा यस्य स तथा कोऽपि कश्चन शिष्यः पूज्ये स्वगुरौ । अङ्गवस्त्रमादिः यस्य तदङ्गवस्त्रादि,गुरोः पूर्वं उत्थाय आत्मना नेतव्यं स्वगरुस्नानाङ्गं अङ्गसंमार्जनवस्त्रपेट्यादिकम् । गुरौ स्वयमपि स्वयमेव द्राक् शीघ्रं नयति सतिस्र अन्वशेत पश्चात्तप्तोऽभूत् । शीङ् स्वप्ने लङ् ।। १० ।।",
  "14011": "विहितमिति ।। ृण्वन्तीति श्रावकाः श्रवणकर्तारः शिष्याः प्रागेव अस्मत्प्रबोधात् पूर्वमेव विनिद्रैः प्रबुद्धैः भवद्भिः विहितं अस्माभिः नियुक्तं श्रुतिस्मृतिविहितं वा कर्म कस्मात् अविहितं न कृतं इति गुरूणां गुरुजनानां परिवादो भर्त्सनं तस्य आशङ्का तया गुरवो भर्त्सयन्तीति शङ्कया इत्यर्थः नम्राणि गात्राणि येषां ते तथा सन्तः गुरुषु जलसकाशस्थेषु सत्सु चिरं अनवतरन्तःसन्तः,मुक्तो मार्गो यैः ते तथा सन्तः,स्नानानन्तरं गुरूणां आगमनमार्गं मुक्तवा स्थिताः सन्तः इत्यर्थः । तूष्णीं निर्वचनमतिष्ठन् ।। ११ ।।",
  "14012": "विपुलेति ।। अत्यन्तं यतं नियतं अतियतं तादृशं चेतः चित्तं यस्य स तथा यतिः कश्चिद्यतिः । दीपस्य दीप्तिः प्रकाशः तेन प्रदीप्तः प्रकाशनशीलः तस्मिन् । विपुलहृदयस्य श्रीपूर्णप्रज्ञस्य पार्श्वे सन्निधौ । दरवरः शङ्खश्रेष्ठः तस्मिन् परिपूर्णानि तैः वार्भिः उदकैः अर्ध्यं आदिः यस्य तत् अर्ध्यादि,अर्घ्यपाद्यादिकमित्यर्थः दत्वा,चक्रमस्यास्तीति चक्री श्रीकृष्णः तस्य अर्चानां सालग्रामप्रतिमादीनां निकायः समूहः तस्मात् । ‘अर्चा पूजाप्रतिमयोरि’ति यादवः । अग््य्रां कुसुमसमितिं पुष्पसमूहं आदरो भक्तिः तस्मात् उज्जहार उद्धृतवान् । निर्माल्यपुष्पविसर्जनमकरोदित्यर्थः ।। १२ ।।",
  "14013": "अमृतमिति ।। दिने दिनेऽनुदिनं नित्यश इत्यर्थः । अमृतमेवान्नं येषां ते तथा तैः देवैः सेव्यस्य तस्य श्रीमध्वाचार्यस्य शक्त्या निर्माल्यसूने निर्माल्यपुष्पे स्रावि स्रुतममृतं निरीक्ष्यापि सद्यः तदानीं इदं घृतमिति भ्रान्तिमन्तोऽपि शिष्याः पश्चादुत्तरकालेऽधिकानां उत्तमानां वाक्यानि तैः श्रीमध्वमाहात्म्यविदां नेदं आज्यं किन्तु अमृतम् इत्यादिवाक्यैरित्यर्थः । विगतो भ्रमो येभ्यः ते विभ्रमाः सन्तः तत् च अमृतं एवेति च श्रद्धधुः विश्वासं अगच्छन् । ‘श्रदन्तरोरुपसर्गवद्वृत्तिर्वाच्ये’त्युक्तेः । श्रत् पूर्वात् धाञ् धातोः लुङ् । नैतद्धृतं किन्त्वमृतमेवेत्युत्तमानां वाक्यैर्विभ्रमाः सन्तो निर्माल्यपुष्पे घृतवत्स्निग्धतया अस्माभिः दृष्टं अमृतं एवेति श्रद्दधुरिति भावः ।। १३ ।।",
  "14014": "अगमदिति ।। उचितो मन्त्रो येषां ते तथा तैः पुरुषार्थहेतुतया जपोचितगायत्र्यादिमन्त्रयुक्तैरित्यर्थः । पञ्च च तानि अङ्गानि च पञ्चाङ्गानि तानि विदन्तीति पञ्चाङ्गविदः तैः । हृदयशिरःशिखाकवचास्त्राख्यपञ्चाङ्गाभिज्ञैरित्यर्थः । त्रयाणां उदयानां अरुणोदयोषोदयसूर्योदय इति प्रसिद्धानां त्रयाणां उदयानां इत्यर्थः । अनुमत आत्मा स्वरूपं यस्य स तथोक्तः । उदयत्रयस्य सूर्यसञ्चारकालावधिनियतत्वात् उदयस्य त्रयस्य सूर्योऽनुमतात्मा इत्यर्थः । चक्रवर्तिपक्षे तु उचितमन्त्रैः मित्राद्युदयोचित-गोप्यव्यवहारयुक्तैः,पञ्चाङ्गविद्भिः ‘कर्मारम्भोचितोपायः पुरुषद्रव्यसम्पदः । विनिपात-प्रतीकारो देशकालावलोकनम् । कार्यसिद्धिरि’ति प्रोक्तानां अङ्गानां पञ्चकैरित्युक्त पञ्चाङ्गविद्भिरित्यर्थः । मन्त्रिभिस्त्रयाणामुदयानां मित्रोदय,भूम्युदय,कोशोदयाख्या-नामुदयानामनुमतात्मा संमतात्मेत्यर्थः । तिस्रः शक्तयो यस्य स तथोक्तः,प्रकाशनतापनाह्लादनाख्यशक्तित्रयोपेत इत्यर्थः । सूर्यस्याह्लादनं नाम वर्षणं ‘अग्नौ प्रास्ताहुतिः सम्यगादित्यमुपतिष्टते । आदित्याज्जायते वृष्टिर्वृष्टेरन्नं ततः प्रजा’ इति स्मृतिसिद्धञ्चैतत् । अर्थान्तरे तु– त्रिशक्तिरुत्साहशक्तिः प्रभुशक्तिर्मन्त्रशक्तिरिति शक्तित्रययुक्त इत्यर्थः । अन्तः स्वमण्डलान्तरत्यन्तं बृहत् पूर्णमतिबृहत् षड्गुणा यस्य तत् षड्गुणम् । ‘ऐश्वर्यस्य समग्रस्य वीर्यस्य यशसः श्रियः । ज्ञानवैराग्ययोश्चैव षण्णां भग इतीरणे’ति प्रसिद्धैश्वर्यादिषड्गुणयुतमित्यर्थः । स्वात्मा स्वामी श्रीविष्णुस्तस्य तेजः स्वात्मतेजो दधानः । अर्थान्तरे– सन्धिविग्रहयानासनद्वैधीभावसंश्रयलक्षणषड्गुणयुतं,स्वात्मतेजः स्वरूपसामर्थ्यं दधान इत्यर्थः । हिमानि शीतानि न भवन्तीत्यहिमान्युष्णानि तादृशानि रोचींषि दीप्तयो यस्य सोऽहिमरोचिः सूर्यः स एव चक्रवर्ती\nमहानृपः,तत्र तस्मिन् काल उदयमगमत् । महाराजो यथोदयं सम्पदं गच्छेत्तथा सूर्योऽप्युदयमगमदित्यर्थः ।। १४ ।।",
  "14015": "तिमिरेति ।। भानवः किरणा अस्य सन्तीति भानुमान् सूर्यः । अत्यन्तं तीव्रो दुस्सहोऽत्यन्ततीव्रस्तम् । अत्यन्तं स्थिरः स्थिरतरः तं भानुतेजोविनान्येनानपोह्यमिति यावत् । अखिलानां प्राणिनां रुद्धो मार्गो येन स तथोक्तः तं सर्वेषां प्राणिनां मार्गमावृत्य वर्तमानमिति यावत् । भुवनमेव भवनं गृहं तस्मिन् पूर्णं व्याप्तम् । अञ्जनवत् आभा शोभा यस्य सोऽञ्जनाभः तं नीलवर्णमिति यावत् । तिमिरनिकरोऽन्धकारसमूहः स एव कुम्भिव्रातो गजसमूहः तम् । प्राक् स्वमण्डलाविर्भावात् पूर्वमेव रश्मिजालानि रश्मिसमूहाः तैः हरिः सिंहो नखरैः नखैः अत्यन्ततीव्रं स्थिरतरं अखिलानां प्राणिनां रुद्धमार्गं भुवनपूर्णं अञ्जनाभं कुम्भिव्रातं इव निरास निराकरोत् ।।१५।।",
  "14016": "मधुरेति ।। अरुणतरणिः उद्यदादित्यः स्वैः स्वकीयैः ‘स्वो ज्ञातावात्मनि स्वं त्रिष्वात्मीये स्वोऽस्त्रियां धन’ इत्यमरः करैः रश्मिभिः । मधुराः श्रोत्रप्रिया पतगरावा विहङ्गकूजितानि,यासां दिशां ताः तथोक्ताः । मध्वोऽपि मधुरपतगराव इव मनोहरशुकपिकादिध्वनिः इव रावो ध्वनिः यासां ताः तथोक्ताः । निशा सम्बन्धीनि नैशानि तादृशानि यान्यम्बूनि जलानि हिमाम्बूनीत्यर्थः । तान्येव बाष्पाः शान्ता नैशाम्बुबाष्पा यासां ताः तथोक्ताः । स्त्रियोऽपि प्रियदर्शनानन्तरं शान्तप्रियविरह-रवेदोत्पन्नबाष्पाः सपदि उद्यद्रविसम्पर्कसमय एव विपुलो बहुलो रागः सान्ध्यरक्तिमा यासां ताः तथोक्ताः । स्त्रियश्च प्रियतमाभिसरणादेवाभिव्यक्तविपुलस्नेहाः । स्वाभिसारः स्वेषां सूर्यकिरणानां अभिसारो व्याप्तिः तस्मात् प्रसन्ना शान्ततुषारतया प्रसन्ना इत्यर्थः । स्त्रियः स्वकीयप्रियतमाभिगमनात्प्रसन्ना शान्तकोपाः । अत्यच्छं अतिनिर्मलं अम्बरं आकाशो यासां ताः तथोक्ताः । स्त्रियश्च अतिनिर्मलवसनाः । स्मितसरसिजान्येव विकसितपद्मान्येव वक्त्राणि यासां ताः तथोक्ताः । स्त्रियश्च स्मितसरसिजाभवदनाः । दिक्पुरन्ध्रीः दिश एव पुरन्ध््य्रः स्त्रियः ता आलिलिङ्गे । लिगि गतौ लिट् । कश्चित् तरुणः स्ववधूः इव इति श्लेषाभिप्रायः ।। १६ ।।",
  "14017": "प्रणतीति ।। प्रणतेः सान्ध्यसूर्यनमस्कारस्य रभसो वेगः तस्मात् उत्पन्ना या धूल्यः ताभिः बद्ध उत्पादितः शोभाविशेषः कान्तिविशेषो यैः ते प्रणतिरभसधूलीबद्धशोभाविशेषाः । वयस्याश्च नमस्कारसम्भ्रमेणाङ्गलग्नधूलीकान्तिविशेषाः । साधु भद्रं यत् जालं गवाक्षः तस्यान्तरं रन्ध्रमध्यं तेन आप्ता अन्तरागता इत्यर्थः । वयस्याश्च साधुजालान्तराप्ताः सज्जनसमूहमध्यात् आगताः । समयं शास्त्रश्रवणसमयमुपनतं प्राप्तं संवेदयन्तो ज्ञापयन्तः । गवाक्षमध्यादागतं सूर्यकिरणं दृष्ट्वा श्रावकाः श्रवणमननोद्यता आसन् इत्यर्थः । वयस्याश्च अन्योन्यं श्रवणकालं ज्ञापयन्ति । दश च तानि शतानि च दशशतानि केतवः किरणा यस्य स तथा तस्य सूर्यस्य इत्यर्थः । केतवो रश्मयः वयस्या इव सहपाठिन इव श्रावकाणां श्रोतॄणां शिष्याणां उपकृतिः उपकारो येषां अस्तीति उपकृतिमन्तः तेषां भावः तत्ता तां दधुः । स्वयं श्रोतॄणां उपकारं कृत्वा आत्मनां उमुपकाराख्यधर्मवत्तां दधुः इत्यर्थः ।। १७ ।।",
  "14018": "निहितमिति ।। त्वरया वेगेन सहिताः सत्वराः । सत्वं सात्विकगुणं भजन्तीति सत्वभाजः सात्विकाः बलिन इति वा । स्वविहितकर्मक्षमाबलवन्त इत्यर्थः । अमी श्रोतारो द्रुतं शीघ्रं यथा भवति तथा अवसितं समापितं कृत्यं जपादिकृत्यं यैः ते तथोक्ताः तैः । धन्या ये सन्यासिनः तेषां वर्गाः समूहाः तैः समेताः सन्तः परिषदि व्याख्यामण्डपे निहितं निक्षिप्तं उचितं श्रीमध्वाचार्योचितं उच्चं उत्तमम् उन्नतं वा । प्रवक्तुः व्याख्यातुः श्रीमध्वाचार्यस्य योगपीठं योगासनं परितः योगासनस्य समन्तात् इत्यर्थः । ‘अभितः परित’ इति द्वितीया । श्रवणं एव परमकृत्यं उत्तमव्यापारः तस्मै । उपतस्थुः उपासांचक्रिरे ।। १८ ।।",
  "14019": "बभुरिति ।। अमला निर्मला गुणाः सूत्राणि यासां ताः तथा तासाम् । शोभनानि आच्छादनानि वासांसि यासां तासाम् । मुररिपोः श्रीकृष्णस्य निलयाः सान्निध्यायतनभूताः तेषाम् । निलयशब्दो नित्यपुल्लिङ्गः । वेदान्तानां वेदान्तशास्त्राणां सम्बन्धिन्यो वैदान्तिकाः तासाम् । सपदि तदानीमेव सुविवृतानां वस्त्रादि आवरणशून्यानां विविधा नानाविधा याः कवलिका अन्तःपत्रिका यासां तासां पत्रिकाणां पत्राणां सञ्चयाः समूहाः,अमलगुणानां निर्दोषज्ञानभक्तयादिगुणयुक्तानां शोभनाच्छादनानां अयोग्येषु भगवत्स्वरूपनिगूहनयुक्तानां मुररिपुनिलयानां मुररिपोः आवासभूतहृत्सरोजानां वैदान्तिकानां वेदान्तशास्त्रसम्बन्धयुक्तानां तद्विचारनिरतानां इत्यर्थः । सपदि सद्गुरूपदेशमात्रेणैव सुविवृतानां निरस्ताज्ञानाद्यावरणानां सतामन्तोऽन्तःकरणे धियां बुद्धीनां अर्था वा विषया इव । सतां अन्तःकरणे तेषां बुद्धिविषया भगवत्स्वरूपादयो यथा तथा बभुः रेजिर इति भावः ।। १९ ।।",
  "14020": "अनतीति ।। अत्यन्तं विरलभावो अतिविरलभावः न विद्यते अतिविरलभावो येषां ते तथा । अन्योन्यं परस्परं सङ्गो अन्योन्यसङ्गः न विद्यते अन्योन्यसङ्गो येषां ते तथा परस्परासंस्पृष्टा इत्यर्थः । ऋजुतरा अवक्राः ताः च ता तता व्याप्ताः च ताः या नानापङ्क्तयः तासां साम्यं आद्यन्तयोर्न्यूनाधिक्यराहित्यं तेन सम्प्राप्ता शोभा कान्तिः यैः ते तथोक्ताः । द्विरदा गजाः तुरगा अश्वाः तेषां देश्याः सदृशा द्विरदतुरगदेश्या अश्वगजलिपिनामका इति भावः । ‘ईषदसमाप्तौ कल्पप्देश्यदेशीयर’ इति सादृश्यार्थे देश्यप्रत्ययः । दूरतो दूरादेव वर्जिता अन्ता यैस्ते तथोक्ताः,तत्राद्यन्तयोः पार्श्वयोः नाभिद्वयस्य चतुर्दिक्षु च दूरतो वर्जितप्रान्ता इत्यर्थः । एवंभूतत्वादेव कुशलैः लेखनकर्मणि चतुरैः लिखितानि स्वरूपाणि येषां ते तथा तेषु पत्रिकाणां सञ्चयेषु वर्णा अक्षराणि रेजिरे ।। २० ।।",
  "14021": "सपदीति ।। एके केचन श्रोतरो वाचनीयस्य तदानीं श्रोतव्यत्वेन वाचनीयस्य ग्रन्थस्य आदिभागं आदिवाक्यं,परिचयो ग्रन्थविषयकपरिचयः पटुता चातुर्यं ताभ्यां सपदि खटिति ददृशुः । तावत् तदा एके चिरेण शनैः ददृशुः । तावत्परिचयपटुताभावादिति भावः । तथापि अमी चिरेण वाचनीयादिभागं ये ददृशुः ते यत्नतः प्रयत्नविशेषात् हरिगुरुनमनं द्राक् विधायापरसाम्यं सपदि दृष्टवतां तेषां साम्यम् । नमनविषये साम्यं वा प्रययुः । तथा हि यत्नो देशकालोचितप्रयत्नः सिद्धये स्याद्धि । अत्रार्थान्तरन्यासालङ्कारः ।। २१ ।।",
  "14022": "यतेति ।। आनते कृतनमस्कारे अस्मिन् जने श्रोतृजने यतं नियतं वचो यस्य स यतवचाः तस्मिन् इति मौनवति सति इत्यर्थः । सन्ध्यायां भवः सान्ध्यः स च असौ जीमूतो मेघश्च तद्वद्रक्तां रक्तवर्णां प्राक् स्थापितां सिचयात्मिका वस्त्रात्मिका च सा यवनिका च सिचययवनिका ताम् । ‘वस्त्रं सिचयः पटः प्रोक्त’ इति हलः । सन्निरस्यन् अपास्यन् । रविपूज्यावंघ्री यस्य स तथा । अत एवातिशयालुः स्वगुणैः सूर्यं अतिशयिष्णुः सन् सहस्रं प्रकाशा यस्य स तथोक्तः श्रीपूर्णप्रज्ञः । समाजो व्याख्यानसभा स एव अन्तरिक्षं तस्मिन् रविरिव व्यलसत् शुशुभे । अस्मिन् जने सन्ध्यानुष्ठानं कुर्वति जने यतवचसि सति सहस्रप्रकाशः सहस्रकिरणः सूर्यः सान्ध्यजीमूताख्यां यवनिकामपास्यन्नभसि यथा शोभां भजेत्तद्वदित्यभिप्रायः ।। २२ ।।",
  "14023": "त्रिभुवनेति ।। अथ प्रवीणः पृथुमतिः श्रीपूर्णप्रज्ञः ये वर्णवर्या आकारोकारमकाराख्यवर्णश्रेष्ठाः त्रयाणां भुवनानां समाहारः त्रिभुवनं तस्मिन् वराणि उत्तमानि यानि तेजांसि अग्निवायुसूर्यलक्षणानि तेभ्यो व्यक्ता ये वेदा ऋग्यजुः- सामवेदाः तेषां अर्थो अर्थभूतं यच्छुक्लत्रितयं भूर्भुवःस्वरिति व्याहृतित्रयं तस्य रसः सारः तस्य भावः तत्ता तया वर्णिता श्रुता युक्ताः । तेषां वर्णवर्याणां सम्यगैक्यमानुपूर्व्येण नैरन्तर्यलक्षणं श्लेषमापाद्य सम्पाद्य वचनस्य व्याख्यानस्य परिशुद्धिः निर्दोषत्वं तस्यै प्रणौति स्म प्रणवोच्चारणं अकरोत् । श्रुतिश्च ‘स इमान् लोकान् असृजत पृथिवीमन्तरिक्षं दिवं तान् लोकानभ्यतपत् तेभ्योऽभिप्तेभ्यः त्रीणि ज्योतींषि अजायन्त अग्निरेव पृथिव्या अजायत । वायुरन्तरिक्षादादित्यो दिवस्तानि ज्योतींषि अभ्यतपत्तेभ्योऽभितप्तेभ्यः त्रयो वेदा अजायन्त । ऋग्वेद एव अग्नेरजायत । यजुर्वेदो वायोः सामवेद आदित्यात् तान् वेदान् अभ्यतपत्,तेभ्योऽभितप्तेभ्यः त्रीणि शुक्लान्यजायन्त । भूरित्येव ऋग्वेदादजायत । भुवरिति यजुर्वेदात् । स्वरिति सामवेदात् तानि शुक्लान्यभ्यतपत् तेभ्योऽभितप्तेभ्यः त्रयो वर्णा अजायन्त । अकार उकारो मकार इति । तानेकधा समभरत् तदेतत् ॐ इति’ इत्यादिऐतरेयब्राह्मणपञ्चमखण्डिकाप्रतिपादितप्रणवप्रकारो द्रष्टव्यः ।। २३ ।।",
  "14024": "स्वरमिति ।। चरमकाल उपसंहारकालः स न भवति इति अचरमकाल उपक्रमकाल इत्यर्थः तस्मिन् । मन्द्रो मन्दः स्वरः तं अत्यजद्भिः । उपक्रमकाले उच्चैर्ध्वनेः निषिद्धत्वात् अङ्गीकृतमन्द्रस्वरैरित्यर्थः । मन्द्रस्वरं अत्यजद्भिः वाचकैः,उपनिषदां अन्तो निर्णयो यस्मात् सः उपनिषदन्तः तस्मिन् ग्रन्थे । उपनिषद्भाष्ये वा वेदान्तशास्त्रविषयग्रन्थान्तरे वेत्यर्थः । वाचकैः स्फुटं वाच्यमाने सति मन्द्रं वाचयद्भिरपि स्फुटं वाच्यमाने सति इत्यर्थः । एष श्रीमध्वः प्राणभाजां जीवानां श्रुतीनां कर्णानां अमृतं अमृतायमानं,अमृतभावो मुक्तत्वं तस्य हेतुं अतिचित्रं प्रवचनं व्याख्यानं चकार ।। २४ ।।",
  "14025": "धनमिति ।। अरतिविरहितः तन्द्रारहितः स श्रीमध्वः । चोदकेभ्यो ये मत्सरवर्जिताः सन्तः तत्त्वज्ञानबुभुत्सया चोदयन्ति तेभ्यः तत्सन्तोषकरं प्रत्युत्तरं प्रसन्नः सन्,धनाया धनतृष्णा तया सहिताः सधनायास्तेभ्यो धनार्थिभ्य इत्यर्थः । अर्कसूनुः कर्णो धनमिव,अथ ये समत्सरा जिगीषया चोदयन्ति तेभ्यः तन्निराकरण-चतुराणि प्रत्युत्तराणि उग्रः,शत्रुभयङ्करः पार्थोऽर्जुनः संयुगार्थिभ्यो युद्धार्थिभ्यः शत्रुभ्यः शरशतमिवाखिलेभ्यः पृच्छकेभ्योऽदीनमतिप्रौढं प्रतिवचनं प्रत्युत्तरं अनारतं सर्वदानो अदिशदिति नो न प्रददातीति नो । अदिशदेवेत्यर्थः ।। २५ ।।",
  "14026": "अथेति ।। दश च तानि शतानि च दशशतानि तावन्ति रोचींषि यस्य तस्मिन् सहस्ररश्मौ सूर्य इत्यर्थः । प्रतीच्याः पश्चिमत आ ईषत् प्रतियाति सति मध्याह्नानन्तरमेवेति यावत् । पृथुमतिः श्रीमध्वः प्रवचनं व्याख्यानं अवसाय्य समाप्य स्नातुं यावत् यदा तटाकं आयात् जगाम तावत् तदा श्रेष्ठस्य उत्तमस्य मध्वस्य यः संसर्गः सम्बन्धः तस्मिल्लोलानि लोलुपानि तैः स्वः स्वर्गस्य निम्नगा गङ्गा आद्या येषां तानि स्वर्निम्नगाद्यानि तैः,तीर्थैः तटाकं सपदि खटिति समगमि समागतम् । गङ्गादितीर्थानि तटाके मिलितानि इत्यर्थः ।। २६ ।।",
  "14027": "घनेति ।। अन्तो अन्तर्भागे अत्यन्तशुद्वः कर्दमादिशुद्धः भूयो बहुलो यः स्नेहः स्नेहाख्याम्भसो गुणो भूयः स्नेहः सोऽस्यास्तीति तथोक्तोऽसौ घनरसनिकरो जलसमूहः । ‘नीरक्षीराम्बुशम्बरम् । मेघपुष्पं घनरस’ इत्यमरः । प्राक् मज्जनात् पूर्वं,अखिलज्ञस्य तटाकसमीपवर्तिनः श्रीमध्वस्य प्रतिकृतिं प्रतिबिम्बं दधानः सन् तावत् तदा मज्जनं अवगाहनं तस्मिन् मज्जनसमय इत्यर्थः । सज्जनेष्टं सज्जनप्रियं रूपं श्रीमध्वाचार्यरूपं स्फुटं सम्यक् आपरोक्ष्यं अपरोक्षत्वं तेन मुनिगण इव मुनिसमूह इव अलभत प्राप । भूयः स्नेहवशात् बहुलभक्तिमदन्तःकरणे अत्यन्तं शुद्धो अज्ञानादिदोषरहितः प्राक् ध्यानयोगपरिपाकात्पूर्वं प्रतिकृतिं ध्यानकाले मनसि प्रतीयमानभगवत्प्रतिबिम्बं अन्ते अन्तःकरणे दधानो मुनिगणः पश्चात् ध्यानयोगपरिपाकानन्तरं तत्स्वरूपमेव यथा सम्यगापरोक्ष्येण पश्येत्तद्वदिति भावः । तटाकसमीपवर्तिनः श्रीमध्वाचार्यस्य प्रतिबिम्बं दधानो जलसमूहः पश्चात् मज्जनसमये स्वरूपमेव अपरोक्ष्येण प्राप इत्यर्थः ।। २७ ।।",
  "14028": "अपरिमितेति ।। अत्र तटाके रथचरणः चक्रं अस्यास्तीति रथचरणी श्रीहरिः तस्य शिलाः तासाम् । यद्वा रथचरणाः चक्राण्यासु सन्तीति रथचरण्यः ताश्च ताः शिलाश्च तासामिति । सालग्रामशिलानां इति यावत् । अभिषेकं अभिषेचनं तन्वतः कुर्वतः,उल्लसत् शङ्खो बाहौ यस्य स तथोक्तः तस्य । अपरिमिता मनीषा यस्य स तथा तस्य उदाराः समीचीनाः प्रतितनवः प्रतिबिम्बाः तासु चक्रिशिलास्वलं सम्यक् सन्निधातुः सन्निधानं कुर्वतः,पाञ्चजन्यः प्रियो यस्य स तथा तस्य श्रीहरेः तनव इव स्वरूपाणीव तासु चक्रिशिलासु विरेजुः ।। २८ ।।",
  "14029": "अभीति ।। मुनीन्द्रा भक्तया युक्तं सहितं यथा भवति तथा भक्तियुक्तं यस्य श्रीविष्णुपादोदकस्य सेवनं यत्सेवनं अलं सम्यक्,द्वादश च ते अब्दाश्च तेषु उपवासः तेन प्रतिमं समानं द्वादशाब्दोपवासप्रतिमं तादृशं फलं यस्य तत्तथोक्तं अभिदधति वदन्ति । पुनः कथंभूतमित्यत आह– धन्येति । धन्यमान्यात् महद्भिः मान्यात् अमरनदी गङ्गा आद्यः यासां तास्वाप्लवात् स्नानादधिकं अधिकफलं चाभिदधति । अलवबोधः पूर्णप्रज्ञाचार्यः तदेवं महाफलं विष्णुपादोदकं सालिग्रामाभिषेकतीर्थं इत्यर्थः अपिबत् स्वीकृतवान् विष्णुपादोदकस्योक्तफलवत्वञ्च । ‘त्रिरात्रफलदा नद्यो याः काश्चिदसमुद्रगाः । समुद्रगास्तु पक्षस्य मासस्य सरितां पतिः । षण्मासफलदा गोदा वत्सरस्य तु जाह्नवी । द्वादशाब्दोपवासस्य विष्णुपादोदसेवनम्’ इति प्रमाणसिद्धम् ।। २९ ।।",
  "14030": "तरणिभिरिति ।। दरेण शङ्खेन सहितं सदरं तादृशं यत्परमचक्रं उत्तमसुदर्शनं तेनोदीर्णं प्रवृद्धं तेजो यस्य स तथा शङ्खचक्रलाञ्छनेन प्रवृद्धकान्तिविशेष इत्यर्थः । हरेः इष्टः हरीष्टः । मुररिपुविमुखानां भगवद्विमुखानां दुष्टानां देहभाजां प्राणिनां दुःसहोऽसह्योऽत्यप्रिय इत्यर्थः । मान्यधीः श्रीपूर्णप्रज्ञाचार्यः तरणिभिरिव सूर्यैरिव गौरैः शुभ्रैः द्वौ च ते षट् च तैः द्वादशभिः इत्यर्थः । उर्ध्वानि च तानि पुण्ड्राणि च तैः । ‘चित्रकमुक्तं विशेषकं पुण्ड्रमि’ति हलः । अन्यो अपरो लयसमय इव प्रलयस्य कालः स इव आबभासे । सोऽपि द्विषड्भिः सूर्यैः सहितः प्रलयकाले द्वादशादित्यानां युगपत् उदयात् । सदरपरमचक्रोदीर्णतेजाः शोभनारयुक्तहरिचक्रेण प्रवृद्धतेजा इत्यर्थः । लयसमयोऽपि संहाराङ्गत्वात् हरीष्टः । मुररिपुविमुखानां देहभाजां दुःसहश्च,तेषां तमः प्राप्तिनिमित्तत्वात् । हरिद्वेषपरिपाकवन्तो हि प्रलये तमः प्रविशन्ति ।। ३० ।।",
  "14031": "समधिकेति ।। समधिका धिषणा प्रज्ञा यस्य स तथा तस्य श्रीमध्वस्य प्रकृतिमधुरं स्वभावेन रमणीयं आस्यं एव व्याजो मिषः तेन पूर्णेन्दुबिम्बं पूर्णेन्दुमण्डलं यस्य स तथोक्तः तम् । प्रेक्ष्यमाणः पश्यन् जनौघः । अपसरेति मार्गात् अपगच्छेति श्रावकोक्तेः श्रोतुः शिष्यस्य उक्तेः,पुरा पूर्वं अस्मिन् श्रीमध्वे प्रचलति आसनात् चलति सति प्राञ्जलिः सन् तूर्णं यथा भवति तथा आरात् दूरतः तां पदवीं मार्गं अमुचत् अत्यजत् ।। ३१ ।।",
  "14032": "गुरुचरणेति ।। जननिकाये जनसमूहे गुरोः श्रीमध्वस्य चरणावेव पादावेव सरोजे पद्मे तयोः द्वन्द्वस्य युग्मस्य निर्णेजनं प्रक्षालनं तस्याम्भो जलं उर्वीगतं भुवि पतितं सर्वं दधति सति असौ अवनिः अनभिनन्दिन्यपि अप्रीयमाणापि अदः चरणक्षालनजलधारणं कथमपि कथञ्चिदेव चक्षमे सेहे । अन्यथा न च क्षमते चेत् अस्या भुवः क्षमाख्या क्षमेति नाम कथमेव कथं नु स्यात्?सर्वत्र अतिक्षमायुक्तत्वात् हि क्षमा इत्युच्यते । कुत्रचित् क्षमाभावे च क्षमाख्या न स्यात् इत्यर्थः ।। ३२ ।।",
  "14033": "अवदितेति ।। अथ अमलौ पाणी हस्तौ यस्य स तथोक्तः संयमी निगृहीतेन्द्रियः कश्चित् यतिः । वदनपवनस्य मुखवायोः भीत्या भयेन श्वासवायुसम्बन्धभयादित्यर्थः । पार्श्वत एकस्मिन्पार्श्वे बिभ्रत् दधानः सन् अविदितो रसभेदो रसविशेषो यस्य तत्तथोक्तम् । शीतलं,लघु गुरुत्वदोषरहितं,न विद्यते गन्धो यस्य तदगन्धं विमलं स्वच्छं पाणिजैः नखरैः अप्रविष्टं अस्पृष्टं करकपूर्णं कमण्डलुपूर्णम् । ‘अगन्धम-व्यक्तरसं शीतलञ्च तृषापहम् । अच्छं लघु च पथ्यं च तोयं गुणवदुच्यते’ इत्युक्ततोयगुण-युक्तमित्यर्थः । अग्रयं श्रेष्ठं कं जलम् । अग्रयोदकमित्यर्थः । इह आनिनाय ।। ३३ ।।",
  "14034": "विहसितेति ।। गौरः प्रामाणिकत्वेन शोभनः पक्षः सिद्धान्तो यस्य स तथोक्तः । अत एव समयस्य स्वप्रणीतशास्त्रस्य ये गुणविशेषाः श्रुतिस्मृत्यनुगुणत्वादिगुणविशेषाः तेषां आलोचकैः चिन्तकैः सुमनोभिः देवैः स्फुटं सम्यग्लालनीय आदरणीयः स श्रीमध्वः सितिम्ना शुभ्रतया विहसितो निराकृतो बिसभङ्गश्रीप्रकर्षः मृणालभङ्गकान्त्यतिशयो येन स तथोक्तः तम् । ‘मृणालं बिसमब्जादी’त्यमरः । रम्यं जलजं पाञ्चजन्यम् । सुरभीणि च तानि सुमनांसि च तैः शोभनपरिमलयुक्तप्रसूनैः इत्यर्थः । अमृतपूरैः जलसमूहैः । ‘पयः कीलालममृतमि’त्यमरः । पूरयामास । पाञ्चजन्यं अग््य्रोदकेन अपूरयदित्यर्थः । समयगुणविशेषालोचकैः शुक्लपक्ष-कृष्णपक्षादिकालगुणविशेषपरैः ज्योतिःशास्त्रविशारदैः इत्यर्थः । लालनीयः शुभकर्मसु प्रशस्तत्वेन आदरणीयो गौरपक्षः शुक्लपक्षः सितिम्ना विहसितबिसभङ्गश्रीप्रकर्षम् । अत एव रम्यं मनोहरं जलजं चन्द्रं ससुरभिसुमनोभिः सुरभ्या सहिताः ससुरभयः ते च ते सुमनसो देवाश्च तैः कर्तृभिः अमृतपूरैः अमृतात्मककलासमूहैः किरणैः यथा पूरयेत् तद्वदिति ध्वनितोऽर्थः । तथा हि सुरभ्यादयो देवाः कृष्णपक्षप्रतिपदमारभ्य प्रत्यहं चन्द्रस्य एकैकां कलां दर्शावधि स्वीकृत्य पुनः शुक्लपक्षप्रतिपदमारभ्य यथाक्रमं प्रत्यर्पणेन चन्द्रं अमृत-कलाभिः पूर्णिमावधि पूरयन्ति । तथाचोक्तं ‘पूरयन्ति दिशः सोमं देवा गावः\nसरस्वती’ इति ।। ३४ ।।",
  "14035": "विमलेति ।। विमलं निर्मलं यन्मलयजं चन्दनं तद्युक्तमंभः तस्य बिन्दवः तैः विमलमलयजाम्भोबिन्दुभिः अर्चिता भूषिता अर्चा प्रतिमा येन स तथोक्तः । ‘अर्चा तु प्रतिमा प्रोक्ता हरिणी सा हिरण्मयी’ति हलः । स श्रीमध्वो नवा नूतना या ललिततुलसी कोमलतुलसी तया पुष्पराज्या पुष्पसमूहेन मूर्तया मूर्तिमत्या स्थलजाश्च जलजाश्च वल्लीवृक्षवीरुधः स्थलजजलजवल्लीवृक्षवीरुधः तासां यानि समस्तप्रसवानि सर्वकुसुमानि तेषां यो विजयस्तस्य या लक्ष्मीः श्रीः तया इव इन्दिरेशं श्रीकृष्णं आर्चयत् अर्चयामास ।। ३५ ।।",
  "14036": "स इति ।। अत्र षडधिका दश षोडश ते च ते उपचाराश्च तान् ददत् प्रयच्छन् अगणिता गुणा यस्य तं शार्ङ्गं पाणौ यस्य तं श्रीकृष्णं तोषयन् स श्रीमध्वः अधिकबोधः । द्य्वधिका त्रिंशत् द्वात्रिंशच्च तानि आगांसि च तानि पुरोगाणि पूर्वकाणि येषां तान् अगुणान् दोषान् व्यरहयत् वर्जयामास । रह त्यागे लङ् । परमभक्तया षट् अनूपचारानपि दिदेश ददौ । तत्र षोडशोपचाराः — अर्घ्यपाद्याचमनीयमधुपर्क पुनराचमनीय स्नान वस्त्र भूषण यज्ञोपवीतासन गन्ध पुष्प धूप दीप नैवेद्य नमस्काराः इति । द्वात्रिंशदपराधाश्च—\nभुक्तवा पीत्वार्चनं दन्तकाष्ठाभक्ष्युपसर्पणम् ।\nमैथुनानन्तरं चर्चा शवं स्पृष्ट्वोपसर्पणम् ।।\nअर्चान्तरे मूत्रविष्ठाविसर्गौ सास्रभाषणम् ।\nनीलवस्त्रवृतःस्याप्ती राजान्नात्तिरुपागतिः ।।\nउपस्पृश्याविधानैस्तु शुश्रूषोरपि रुष्टता ।\nअकर्मण्यप्रसूनार्चा रक्तकौपीनवस्त्रता ।।\nकृष्णवस्त्रैर्हरेः कर्मविधिः स्पृष्टिस्तमस्यपि ।\nकामानुसारिता कृष्णवस्त्रस्य परिधूननम् ।।\nश्वस्पृष्टिः कोलमांसात्तिर्जालपादासनं तथा ।\nउपसर्पः पङ्किले च चितिं स्पृष्ट्वोपसर्पणम् ।।\nपिण्याकात्तिश्चोपसर्तुः पोत्रिमांसोपपादनम् ।\nउपयातुर्मद्यपानं कुसुम्बदलभक्षणम् ।।\nपुष्पादाने धूपदानं हरिवोढुरुपानहौ ।\nअभेरी हन्तुरभ्याप्तिरजीर्णान्नस्य पूजनम् ।।\nद्वात्रिंशदपराधस्तु कथिता गुरुदोषदाः ।\nवसुन्धरायै कोलेन विष्णुना प्रभविष्णुना ।।\nइत्युक्ताः । षडनूपचाराश्च मुखवासश्च ताम्बूलं दर्पणं छत्रचामरे । पादुके चेति विज्ञेया उपचाराः परे बुधैरिति ।। ३६ ।।",
  "14037": "तमिति ।। स श्रीमध्वः । अरुणो रक्तो यो मणिः पद्मरागमणिः तस्य वर्ण इव वर्णो यस्य तम् । दिव्योऽलौकिको यो देहः स इत्याख्या यस्य तत्तथोक्तं तादृशं यद्गेहं गृहं तस्मिन् । अतिपृथुः अतिविस्तृता या श्रद्धैव नदी तस्याः चित्तमेव वारीणि तैः । अतिविस्तृतश्रद्धाख्यनदीगतचित्ताख्यजलैरित्यर्थः । स्नपितं अभिषिक्तम् । हृत्सरोजमेव हृत्पद्ममेवासनं पीठं तस्मिन् तिष्ठतीति तथोक्तस्तं भगवन्तं पुष्टैः पूर्णैः अष्टभिः भावपूर्णैः नित्यं सर्वदा यजति ननु । इति,इत्थं ‘विमलमलय-जाम्भोबिन्दुभिः’ इत्याद्युक्तप्रकारेण,पुष्पैर्नवललिततुलस्यादिबाह्यपुष्पैः सकृदेकदा न तु यजति । अयं भावः । अष्टभिः पुष्पैः भगवन्तं सर्वदा यजत्येव न तु बाह्यपुष्पैः प्रत्यहं सकृदेव यजतीति । ‘तमरुणमणिवर्णमिति च’— ‘आराधयामि मणिसन्निभमात्मबिम्बं मायापुरे हृदयपङ्कजसन्निविष्टम् ।। श्रद्धानदीविमलचित्तजलाभिषेकं’ भावाष्टपुष्पविधिना हरिमर्चयामी’ति भीमवचनं अनूदितं ज्ञातव्यम् । ‘अहिंसा सत्यमस्तेयं ब्रह्मचर्यापरिग्रहौ । शौचं तुष्टिः सर्वसमर्पणमि’त्यष्टभावपुष्पाणि ।\nअहिंसा प्रथमं पुष्पं पुष्पमिन्द्रियनिग्रहः ।\nसर्वभूतदयापुष्पं क्षमापुष्पं विशिष्यते ।। १ ।।\nज्ञानपुष्पं तपःपुष्पं ध्यानपुष्पं तु सप्तमम् ।\nसत्यञ्चैवाष्टमं पुष्पमेभिस्तुष्यति केशवः ।। २ ।।\nइति चाष्टौ भावपुष्पाणि ।। ३७ ।।",
  "14038": "कृतेति ।। कृता परमसपर्या हरिपूजा येन स तथोक्तः । सान्द्रं अविरलं यत् सच्चन्दनाम्भः समीचीनचन्दनजलं तेन परिमलिताः परिमलयुक्ततया कृता भुजोरोमण्डलांसो भुजौ च उरोमण्डलं च अंसौ च यस्य सः तथोक्तः । स्मितं मन्दहासयुक्तं यद्रुचिरमुखं शोभनमुखं तदेव इन्दुः यस्य स तथा । स्निग्धं मनोहरं कौशेय-वासो यस्य स तथा । मनीषी स श्रीमध्वो मुनिसुरनराणां चक्षुषां उत्सवः अभूत् ।। ३८ ।।",
  "14039": "परमिति ।। अथ श्रीहरिपूजानन्तरम् । प्रभुः वेदानां वादे कथने प्रवीणः चतुरः । अजितस्य श्रीहरेः परमभक्तो मुख्यभक्तः । ‘सकलजगदधीशः शौरिः श्रीकृष्ण इत्थं प्रीयतामि’ति सन्ततं मन्यमानः स्मरन् असौ श्रीमध्वः न विद्यते प्रयासो यथा भवति तथाऽप्रयासं प्राप्तं परं उत्तमं परमान्नं पायसं इह विष्णुमङ्गले बुभुजे । ‘भुजोऽनवन’ इत्यात्मनेपदम् ।। ३९ ।।",
  "14040": "सहचरेति ।। सहचरेण शिष्येण परिक्लृप्ते रचिते सूक्ष्मं यद्वस्त्रं तेन आवृते अवितनुरुहरूपमवीनां मेषाणां तनूरुहरूपं रोमरूपं यत् औशीरवर्यं आसनश्रेष्ठं तस्मिन् । रत्नकम्बलाख्यासनवर्य इत्यर्थः । ‘औशीरं तनयासन’ इत्यमरः । निषण्णो मण्टपाग््य्रं मण्टपश्रेष्ठं मण्डयन् स्व उपवेशनात् अलंकुर्वन् असौ श्रीमध्वः । इह मण्टपे कविः विद्वान् यो जनः स च असौ परिवारश्च तं नानाविधा या हृद्यविद्या मनोहरविद्याः तासां विलासैः अरमयत् समतोषयत् ।। ४० ।।",
  "14041": "अवसरमिति ।। अभीष्टः श्रीमध्वाचार्यप्रियो भ्रूविलासात् श्रीमध्वस्य भ्रूविजृम्भात् अवसरं समयं अधिगम्य ज्ञात्वा उपांशु किञ्चित् विवक्षुः अवसरं प्रतीक्षमाणः सन् । कश्चित् श्रीमध्वस्य भ्रूविलाससंज्ञया ज्ञातावसर इत्यर्थः । स्मितञ्च नयनविकासाश्च तैः विज्ञातो भावोऽभिप्रायो येन स तथोक्तः कश्चित् तस्य श्रीमध्वस्य श्रवसि श्रोत्रे किमपि कार्यं मंक्षु द्राक् मुखस्य सततगः पवनो मुखश्वास इत्यर्थः । तस्य लक्ष्मीभूतः सम्पद्भूतः पाणिप्रवालः पाणिपल्लवो यस्य स तथोक्तः सन्,स्वमुखश्वासो यथा मध्वाङ्गे न पतिष्यति तथा मुखपवनव्यवधानभूतपाणिकिसलयः सन् इत्यर्थः । मन्त्रयामास आलोचयामास ।। ४१ ।।",
  "14042": "प्रणतीति ।। इह अस्मिन् सदसि बहवो गृहस्थाः पूर्वसेवां विधातुं अहमहमिकया अहमादौ कुर्यां अहमादौ कुर्यां इति बुद्ध्या आशु पार्श्वं प्राप्य प्रणतिरेव श्रीमध्वनमस्कार एव उत्तमकृत्यं उत्तमव्यापारो येषां ते तथोक्ता ये जनौघाः सन्मतेः श्रीपूर्णप्रज्ञाचार्यस्य अनतिदूरे समीपे सङ्गताः सन्तो विबभुः । तानतीत्य तेभ्यो अपि अतिसामीप्यं गत्वा प्रणेमुः इति भावः ।। ४२ ।।",
  "14043": "विविधेति ।। अवाप्ता दिदृक्षयाऽऽगता विविधा नानाविधा ये जनपदा देशाः तेषु तिष्ठन्ति इति तथोक्ताः । ‘नीवृज्जनपदो देश’ इत्यमरः । अन्ये जनाः प्राक् दर्शनात्पूर्वं श्रुतेभ्यो गुणेभ्यः शतं गुणा गणना येषां ते शतगुणाः शतावृत्तयो गुणा यस्य स तथा तं शतगुणाधिकगुणमित्यर्थः । एनं श्रीमध्वं वीक्षमाणास्सन्तः । अत एव विस्मिताः सन्तः मुकुलितानि करपद्मानि येषां ते तथा सन्तः प्रचुरतरहृदा श्रीपूर्णप्रज्ञाचार्येण आस्यताम् इति सम्भावयांचक्रिरे ।। ४३ ।।",
  "14044": "अलमिति ।। अनुवादेन प्रमेयानुवादेन अलं अलं सम्भ्रमे द्विरुक्तिः । पश्चात् श्रवणानन्तरं अनुवाच्येत । अनुवचनमपि पश्चात् क्रियताम् । मननं चिन्तनं अपि अधुना इदानीं न । कुत इत्यत आह– गुरवः इति । गुरवः इदानीं प्रवक्तुं व्याख्यातुं उद्यता हि यस्मात् तस्मात् द्राक् आव्रज । इत्येवं वदन् श्रावकाग््य्रः कश्चित् श्रोतृषु प्रधानः श्रुतस्य श्रुतग्रन्थस्य परिचये अभ्यासे सक्तान् निरतान् श्रावकान् श्रोतॄन् आह्वयत् । आव्रजेत् इति एकैकापेक्षया एकवचनम् ।। ४४ ।।",
  "14045": "अधिकेति ।। लोका जना व्याख्यया शोभमानं कविवर्यं ज्ञानिश्रेष्ठं सत्यवत्याः तनूजं सत्यवतीपुत्रं हरिमिव व्यासमिव एनं अधिकधिषणं श्रीपूर्णप्रज्ञाचार्यं सततं,न विद्यते निमेषो निमेषणं यथा भवति तथाऽनिमिषं सन्दृश्य दृष्ट्वा सानन्दं आनन्दसहितं चित्तं येषां ते तथा सन्तो गतं अतीतं समयं कालं अपि न संविद्रते स्म न व्यजानन् । स्म अतीते । संविद्रत इति ‘समोगमृच्छीत्यात्मनेपदं’ ‘वेत्तेर्विभाषे’ति दस्य रुडागमः ।। ४५ ।।",
  "14046": "उदयमिति ।। अकलुषं प्रसन्नं रूपं यस्य स तथा । अत एव दर्शनीयः सुखेन द्रष्टुं शक्यः । अनुरागः अस्यास्ति इति अनुरागी सन्ध्याकालानुयुक्ता-मलरागयुक्तो भानुः सूर्यः । अस्तं अस्तगिरिं यन् गच्छंश्च,उदयं उदयपर्वतं इत इव प्राप्त इव स्फुटं सम्यक् बभासे शुशुभे । यथा कश्चित् प्रसन्नरूपो दर्शनीयः सुन्दरोऽनुरागी स्वप्रियेषु स्नेहयुक्तः पुरुषोऽस्तं विपदं गच्छन् सन्नुदयं सम्पदं इत इव शोभते । न तु तत्र सङ्कोचविकासौ दर्शयति तथेत्यभिप्रायः । तत् तथा हि । शुचि निर्मलं हरिपदं विष्णुपदं आकाशं इत्यर्थः । आश्रितानां स्वप्रकाशोन्नतानां स्वरूपप्रकाशेन उत्कृष्टानां आपत्सम्पदोः आपत्काले सम्पत्काले च विशेषः सङ्कोचविकासलक्षणो विकारो न भवति हि । श्रीहरिचरणाश्रितनां यथाऽऽपत्सम्पदोः विशेषाभावः तद्वद्विष्णुपदं आकाशं आश्रितस्य भानोरपि इति भावः । अत्रार्थान्तरन्यासालङ्कारः ।। ४६ ।।",
  "14047": "मरकतेति ।। भूतधात्रीपुरन्ध््य्रा भूतधात्री भूमिरेव पुरन्ध्री स्त्री तस्या । ‘रमा वामा वामनेत्रा पुरन्ध्रीति हलः । मरकतश्चासौ मणिश्च तद्वद्वर्णो यस्य तथा तस्मिन् । लसति शोभमाने । जलधिः समुद्र एव वासो वस्त्रं तस्मिन् । क्षणार्धं किञ्चित्कालमित्यर्थः । अर्धलीनं अर्धनिमग्नं अरुणं लोहितं यत् तरणिबिम्बं सूर्यमण्डलं तदेव छद्म व्याजं तेन कपिशा रक्ता ये करा रश्मयः तेषां कलापाः समूहाः तैः उल्लसितुं शीलमस्येति तथोक्तः पद्मरागः प्रेक्षणीयो दर्शनीयोऽभूत् । कस्याश्चित् योषितः नितम्बलग्ननीलवस्त्रे अर्धनिमग्नः पद्मरागो यथा दर्शनीयो भवति । एवं पृथिव्याख्ययोषितःसमुद्राख्यनीलवसने अर्धनिमग्नो लोहितसूर्यमण्डलाख्यपद्मरागः प्रेक्षणीयो अभूदिति भावः । अत्र रूपकालङ्कारः ।। ४७ ।।",
  "14048": "अवनीति ।। सः । अतन्वसूक्ष्मं मनो यस्य स तथा पूर्णप्रज्ञ इत्यर्थः । सत्समाधिः शोभनसमाधिः तस्मिन् । समाधिसमय इत्यर्थः । अवनिः भूमिः सा च वनं जलं तत् च । ‘जीवनं भुवनं वनं इत्यमरः । वनध्रुक् वह्निः स च वायुश्च खं आकाशं तच्च अहं अहङ्कारतत्त्वं तच्च महत् महत्तत्त्वञ्च तेषु । प्रकृतिगुणाः सत्वरजस्तमांसि तैः समेतं तच्च तदव्याकृताकाशञ्च तस्मिन् ततं व्याप्तं एकं प्रधानम् । स्थानभेदात् भेदरहितं वा । असुराश्च सुराश्च नराश्च तेभ्यो जीवराशिभ्य इत्यर्थः । अन्यं भिन्नं सन्तो\nगुणा यस्य स तथा तं निर्दोषज्ञानानन्दाद्यनन्तगुणमित्यर्थः । नाथं सर्वस्वामिनं भगवन्तं अचिन्तयत् दध्यौ ।। ४८ ।।",
  "14049": "व्यदधतेति ।। विहितं स्मृत्यादिविहितं सदाचारः सतां आचारः तं अनुसरन्तः अनुवर्तमानाः । ‘पूर्वां सन्ध्यां जपंस्तिष्ठेत्सावित्रीमर्कदर्शनात् । उत्तरान्तु समासीनः सम्यगृक्षविभावनादि’ति स्मृतेः । धर्मशास्त्राणि धर्मप्रतिपादकशास्त्राणि तेषु प्रवीणाः चतुराः स्मृतिविचारचतुराः इत्यर्थः । सवितरि सूर्ये त्रिलोक्याः सवितारं स्रष्टारंहरिं चिन्तयन्तो ध्यायन्तः । परिदृष्टानि ज्योतींषि सूर्यकिरणा यैः ते तथोक्ता अवनिदेवा भूमिदेवा ब्राह्मणा ज्योतिषः जातावेकवचनं ज्योतिषां इति यावत् । अवलोको दर्शनं तस्मात् आ पर्यन्तं नक्षत्रदर्शनपर्यन्तमित्यर्थः । सन्ध्यायां कर्तव्यः सान्ध्यस्तं नियमं कर्म साधु सम्यग् यथा भवति तथा व्यदधत चक्रुः सूर्यास्तमयात्पूर्वमारभ्य नक्षत्रदर्शनपर्यन्तं सान्ध्यं कर्म अकुर्वन् इत्यर्थः ।। ४९ ।।",
  "14050": "विविदुरिति ।। ये अग्न््याहिता आहिता अग्नयो यैः ते अग्न््याहिताः । ‘वाहिताग्न््यादिषु’ इति सूत्राद्विशेषणस्य परनिपातः । आहिताग्नय इत्यर्थः । अस्य अग्निहोत्राख्यकर्मणः,कलानां भेदो विभागः तेन इति ततः । अवान्तर-विभागाभिमानित्वेनेत्यर्थः । उक्ता ‘रौद्रं गवीत्या’दि श्रुत्युक्ता । हरो रुद्रः स च हरिहयः पुरन्दरः स च तौ पूर्वान्त्यौ यासां ताः तथोक्ता रुद्रपूर्वा हरिहयान्त्या इत्यर्थः । षडधिका दश षोडश देवता अतितरां सम्यक् विदुः ज्ञातवन्तः । त अग्न््याहिता सुहुतं अतिसृजन्तः अतिसर्जनं नाम ‘अग्नये इदं न मम’ इत्युक्तिः तत् कुर्वन्तस्सन्तः । येनाग्निहोत्रेण गायत्रलोको गानत्राणकर्तृत्वेन,गायति च त्रायति चेति व्युत्पत्या गायत्रो गायत्रशब्दवाच्य श्रीहरिः तस्य लोको भवति । अग्निहोत्रस्य भगवदर्पणबुद्ध्या कृतस्य ज्ञानद्वारा मोक्षहेतुत्वादिति भावः । उचितं स्वेषां उचितं अपूर्वं सर्वेषां असाधारणं तमग्निहोत्रं व्यधुः चक्रुः । षौडशदेवताश्च— ‘रौद्रं गवि सद्वायव्यमुपावसृष्टमाश्विनं दुह्यमानं सौम्यं दुग्धं वारुणमधिश्रितं पौष्णं समुदयन्तं मारुतं विष्यन्दमानं वैश्वदेवं बिन्दुमन्मैत्रं शरोगृहीतं द्यावापृथिवीयमुद्वासितं सावित्रं प्रक्रान्तं वैष्णवं ह्रीयमाणं बार्हस्पत्यमुपसन्नमग्नेः पूर्वाहुतिः प्रजापतेः उत्तरैन्द्राहुतमि’ति श्रुत्युक्ताः । अस्याश्च अयमर्थः– गवि सत्,अग्निहोत्रे होष्यं क्षीरं दोहात्पूर्वं गवि वर्तमानं,रौद्रं रुद्रो देवता अस्येति रौद्रं,तदेव पुनरुपावसृष्टं स्तनस्थं सत् वायव्यं वायुदैवत्यं,दुह्यमानं सत् आश्विनं आश्विदैवत्यं,दुग्धं निवृत्तदोहं सत् सौम्यं सोमदेवत्यं,अधिश्रितं,उष्णिकरणाधिश्रेण्यां निगदितं वारुणं वरुणदेवताकं,समुदयन्तं पाकानन्तरं सम्यग्गच्छन्तं पौष्णं पूषदैवत्यं,विष्यन्दमानं अतिक्वथनेन पात्रादवगलन्मारुतं मरुद्दैवत्यं,बिन्दुमत् विष्यन्दसमये यदा बिन्दुयुक्तं भवति तदा वैश्वदेवं विश्वेदेवा अस्य देवता इत्यर्थः । प्रक्रान्तं होतुं प्रक्रान्तं सावित्रं सवितृदेवताकं,ह्रियमाणं होतुमग्निसमीपं नीयमानं वैष्णवं विष्णुदैवत्यं,उपावसनं अग्नेः समीपं प्राप्तं बार्हस्पत्यं बृहस्पतिदैवत्यं,पूर्वाहुतिः अग्नेः प्रथमाहुतिः अग्निदैवत्या,प्रजापतेरुत्तरा उत्तराहुतिः प्रजापतिदैवत्या,हुतं ऐन्द्रं,हवनक्रियेन्द्रदैवत्येत्यर्थः ।। ५० ।।",
  "14051": "विधुरिति ।। खेचरीभिः आकाशचरीभिः सुरललनाभिः देवस्त्रीभिः अयं विधुः चन्द्रः यदि,न विद्यते कलङ्कश्चिह्नं यस्य सः अकलङ्कः स्यात् भवेत् तर्हि समधिको अत्युद्रिक्तो यो मधुरिमा माधुर्यं तेन निजा आत्मीया च सा सहजा स्वसा च निजसहजा तस्याः श्रीमहालक्ष्म्याः सुन्दरास्यमेव इन्दुः तस्य सदृशः सुन्दरास्येन्दु-कल्पोऽवश्यं स्यात् ननु सर्वथा भवेद्धि इति लालितः श्लाघितः पूर्णचन्द्रः उदैत् उदयमगात् । अयं भावः । चन्द्रो निजसहजाया रमायाः सुन्दरवदनमाधुर्यसमानमाधुर्यवान् भवति । तथापि न रमावदनसमानः । सममधुरमाधुर्यवत्वेऽपि सकलङ्कत्वात् । तस्मात्,यदि अयमकलङ्कः स्यात् तर्हि निष्कलङ्करमावदनसमानो भवेत् । न च अयं निष्कलङ्कः । एवं च सति सकलङ्कत्वात् न रमावदनसमानः । एतादृशमाधुर्यस्यान्यत्राभावात् नास्य समानः तस्मात् असमान एवेति ।। ५१ ।।",
  "14052": "इनेति ।। इह रात्रौ चक्रैः चक्रवाकैः सहितानि सचक्रानि (चक्रवाकानि) तैः पद्मैः । असह्यं इनविरहं सूर्यवियोगं प्राप्य चिरं रात्रिपर्यवसानपर्यन्तं परितप्तम् । राज्ञः चन्द्रस्य पादसङ्गेन किरणसम्बन्धेन पूर्वतप्तैः दिवासूर्यकिरणतप्तैः मृदुकुमुदानि मनोहरकुमुदानि तानि चकोराः चकोरपक्षिणः ते च तैः सुतुष्टं सुष्ठु सन्तोषं प्राप्तम् । तथा हि– दैवं विधिः कमपि पदार्थं सकलहृद्यं सकलमनोहरं नैव कल्पयेत् । निर्दोषोऽपि कश्चित् कस्यचित् अप्रियो भवतीति भावः ।। ५२ ।।",
  "14053": "दलितेति ।। विशेषकमेतत् । ‘त्रिभिः श्लोकैर्विशेष-कमि’त्युक्तेः । भगवान् स श्रीमध्वो गोभिः वचनैः तमांस्यज्ञानानि अपनयन् नाशयन् सन् प्रजानां गतिदं मोक्षदम् । आकाशपक्षे तु गमनक्रियाप्रदमित्यर्थः । मार्गदमिति वा । अन्योऽर्थोऽर्थान्तरं श्रीकृष्णाख्यं वस्तु प्रकटीचकार । तच्छास्त्रव्याख्यया तत्स्वरूपं प्रकटीचकारेत्यर्थः । भगवान् चन्द्रोऽपि स्वोदयेनार्थान्तरमाकाशाख्यं वस्तु प्रकटीचकार तत्राप्ययं विशेष इत्याह— परिपूर्णेत्यादिना । परिपूर्णसंवित् श्रीपूर्णप्रज्ञाचार्यः आनन्दश्च चिच्चानन्दचितौ ताभ्यां सहिताः सानन्दचितः तादृशाः गुणाः सानन्दचिद्गुणाः तेषां गणः समूहो यस्य तत्तथोक्तमर्थान्तरं श्रीहरिलक्षणं वस्तु प्रकटीचकार । चन्द्रस्तु शब्दः गुणो यस्य तत् शब्दगुणं नभः प्रकटीचकारेत्ययमेव भेदः । एतावानेव विशेष इत्यर्थः । कथंभूतमर्थान्तरमित्यत आह— दलितेति । परिपूर्णसंवित् श्रीमध्वः । दलितो विपाटितो य इन्द्रनीलं मणिः तस्य नीलविभ्रम इव नीलविभ्रमो नीलकान्तिः यस्य तत् दलितेन्द्र-नीलमणिनीलविभ्रमम् । एवंविधं श्रीकृष्णाख्यं वस्तु । गगनमप्येतादृशम् । ‘आकाशो नीलमोदेतीति’ श्रुतेः । नवानि नूतनानि यानि कुन्दकुड्मलानि तानीव सिता धवला ये द्विजा दन्ताः । ‘दन्तविप्राण्डजा द्विजा’ इत्यमरः । तेषां आवलिः पङ्क्तिः यस्य तत्तथोक्तम् । गगनञ्च नवकुन्दकुड्मलवद्धवलनक्षत्रयुक्तम् । स्मितया विकसितया । नगोत्तमा वृक्षोत्तमाः तेषां शिरांस्यग्राणि तेषु सुजाता सम्यगुत्पन्ना तया । सुरभिताः स्वगतपुष्पगन्धेन परिमलिता आशा दिशो यया सा तथोक्ता तया वनमालया वैजयन्त्याख्यया अन्वितं युक्तम् । गगनपक्षे तु— नगोत्तमशिरस्सु पर्वतोत्तमाग्रेषु सुजातया,वनमालया वनसमूहेना-न्वितमित्यर्थः । अर्थान्तरं श्रीकृष्णं गोभिर्वाग्भिः प्रकटीचकारेत्यन्वयः । चन्द्रस्तु गोभिः स्वचन्द्रिकाभिरुक्तप्रकारं गगनं प्रकटीचकारेति भावः । मञ्जुभाषिणीवृत्तम् । ‘सजसाजगौ च यदि मञ्जुभाषिणी’त्युक्तेः ।। ५३ ।।",
  "14054": "मृद्विति ।। स श्रीमध्वः । यत् अर्थान्तरं,मान एवाभिमान एव सम्पत् विगता नष्टा मानसम्पत् । यासां ताः विमानसम्पदो नष्टलज्जा इत्यर्थः । मृदु मनोहरं यथा भवति तथा गन्तुं शीलमासामस्तीति मृदुगामिन्यस्ताश्च ता विमानसम्पदश्चेति मृदुगामिविमानसम्पदस्ताः । शोभनं स्मितं यासां ता सुस्मिताः ताः च ताः गोपसुन्दर्यश्च सुस्मितगोपसुन्दर्यः ताः रमयत् । आकाशमपि मृदुगामीनि यानि विमानानि तेषां सम्पत् यासां ताः तथोक्ताः ताः,गां स्वर्गं पान्तीति गोपा देवाः तेषां सुन्दर्योऽङ्गनाः ताः रमयत् । मृदुगामिविमानारूढाः सुस्मिता देवाङ्गना आकाशे रमयन्ति हि । परितापविहीनं स्वतन्त्रत्वात् क्लेशरहितम् । आकाशन्तु जडत्वात् परितापविहीनम् । उज्वलं स्वच्छं निर्दोषमिति यावत् । आकाशमपि निर्मलम् । सु शोभनं ततं वीणादिवाद्यं यस्य तत्सुततम् । गोपाङ्गनाभिः सह नानावीणादिवाद्यैः विहरदिति भावः । आकाशमपि सम्यग् व्याप्तम् । सूक्ष्मतरं अतिसूक्ष्मं अम्बरं वस्त्रं यस्य तत्तथोक्तम् । आकाशन्तु सूक्ष्मतरं अतीन्द्रियञ्च तदम्बरं चेति सूक्ष्मतराम्बरं,बाह्येन्द्रियागोचरमित्यर्थः । वरमुत्तमम् । एवंविधं श्रीकृष्णाख्यं वस्तु सच्छास्त्रव्याख्यायनेन प्रकटीचकार । चन्द्रोऽपि स्वोदयेनैवंविधमम्बराख्यमर्थान्तरं प्रकटीचकारेत्यन्वयः । सुन्दरीवृत्तम् ।। ५४ ।।",
  "14055": "व्याख्यातोऽयं श्लोकः । वसन्ततिलकावृत्तम् ।। ५५ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां चदुर्दशः सर्गः ।।",
  "15001": "भूयोबोध इति ।। ततः तदनन्तरं भूयान् बोधो यस्य स तथोक्तः श्रीपूर्णप्रज्ञः । तत्र ग्रामे ‘पाडिकुडेल्’ इत्यपभ्रष्टनामके ग्रामे भवा ग्रामीणा ग्रामजनाः तेषां सामान्यः साधारणः तस्मिन् अमरालये ‘कूडेल्’ नामक देवालये वसन् सन् भूयः पुनरपि अद्भुतं भाष्यं श्रीमद्भाष्यं व्याचख्यौ । अस्मिन् सर्गे प्रायः पथ्यावक्रं वृत्तम् । ‘युजश्चतुर्थतोजेन पथ्यावक्रं प्रकीर्तितमि’त्युक्तेः ।। १ ।।",
  "15002": "परेति ।। स श्रीमध्वाचार्यः परपक्ष एव स्वसिद्धान्तस्य प्रतिपक्षभूतसिद्धान्त एव रथस्तमारूढ आरुह्य वर्तमानः तम् । खराः तीक्ष्णा ये तर्का अनुमानानि त एव महायुधानि यस्य स तथोक्तः तं त्रिविक्रमार्यं प्रतिवीरमिव प्रतिभटमिव अग्रतः अपश्यत् । स्वसिद्धान्तं समर्थ्य परपक्षप्रतिपक्षभूतं पक्षं अवलम्ब्य वर्तमानं अति तर्ककर्कशं त्रिविक्रमार्यं अपश्यत् । यथा कश्चित् योद्धा रथारूढं निशितनानायुधधरं प्रतिवीरं अग्रतः पश्येत् तद्वदिति भावः ।। २ ।।",
  "15003": "तदेति ।। तदा त्रिविक्रमार्ये ृण्वति सति वृत्ता प्रवृत्ता आदिकर्मणि ‘कर्तरि चे’ति कर्तरि क्तः । दिव्या अलौकिका इने सर्वस्वामिनि आग्रहः इनाग्रहः तेन सहिता सेनाग्रहा सर्वजगत्सृष्ट्यादिकारणस्य हरेः तत्स्वामित्वसमर्थनपरा इत्यर्थः । सेनापि सेनाग्रहा इनस्य स्वनायकस्य जयादावाग्रहेन सहिता सेनाग्रहा । उपन्या-सात्मिका च सा भारती वाक् च उपन्यासभारती तदाननाम्भोजात् तस्य श्रीमध्वस्य आननं इव अम्भोजं पद्मं तस्मात् दिव्या सेना शिबिरात् इव सेनानिवासस्थानात् इव निर्ययौ ।।३।।",
  "15004": "नातीति ।। नात्यत्वरा त्वरया रहिता अत्वरा अत्यन्तं अत्वरा अत्यत्वरा अतिशनैः इत्यर्थः । अत्यत्वरा न भवतीति नात्यत्वरा नातिरया अत्यन्तं रयो वेगो यस्याः सा अतिरया,अतिरया न भवतीति नातिरया अतिवेगवती न भवति इत्यर्थः । अतिशनैः वा अतिद्रुतं वा वाच्यमाना न भवति इत्यर्थः । स्खलन्ती न भवतीति नस्खलन्ती शब्दतोऽर्थतश्च स्खलनरहितेत्यर्थः । निर्गतं अन्तरं विच्छेदो यस्याः सा निरन्तरा,दवीयोभिः दूरवर्तीभिः दूरशब्दादीयसुनि ‘स्थूलदूर’ इत्यादिना यणो लोपः पूर्वस्य गुणश्च । नानाविधाश्च ते अवयवाश्च नानावयवा न विद्यन्ते नानावयवा यस्याः सा अनानावयवा,इत्येव स्वरवर्णपदादिरूपनानावयवरहितैव इत्यर्थः । प्रतर्किता ऊहिता सा उपन्यासभारती निर्ययाविति पूर्वेणान्वयः । सेना च नात्यत्वरा,नातिरया नस्खलन्ती निरन्तरा च दवीयोभिः दूरस्थपुरुषैः दृश्यमानापि अनानावयवेत्येव रथतुरगादि- नानास्वपरिकरवत्यपि तद्रहितेत्येव प्रतर्किता दूरस्थपुरुषैः सेनाप्रवाहमात्रं दृश्यते न तु तद्विशेषोऽपीति भावः ।। ४ ।।",
  "15005": "पुनः कथंभूता उपन्यासभारती इत्यत आह — सूत्रेति ।। सूत्राणि ब्रह्मसूत्राणि एव स्यन्दना रथाः तेषां वृन्दानि समूहाः तैः आढ्या सम्पन्ना । दुर्वाराः निरवकाशत्वेन प्रबलत्वात् निवारयितुं अशक्या या श्रुतयः ता एव वारणा गजा यस्याः सा । सूपपत्तयः एव शोभनयुक्तयः एव महापत्तयो महापदातयो यस्याः सा तथोक्ता । विचित्राः विविक्षितनानार्थपरत्वेन नानाविधा याः स्मृतयः पौरुषेयग्रन्थाः ता एव सप्तयो हया यस्याः सा तथोक्ता । उपन्यासभारती तदाननाम्भोजात् दिव्या सेना शिबिरादिव निर्ययौ इति पूर्वेणान्वयः ।। ५ ।।",
  "15006": "पुनः कथंभूता उपन्यासभारती इत्यत आह– वर्धितेति ।। वर्धिताः खण्डिता ऊर्मयः षडूर्मयो येन स तथोक्तः । स चासौ हरिश्च तस्य अतिप्रेष्ठा अतिप्रिया ‘कल्यनं कर्तनं प्रोक्तं वर्धनं छेदनं तथे’ति हलः । सुपयोधरस्य शोभनमेघस्य सुस्वन इव सुस्वनो यस्याः सा तथोक्ता। वितानेन विस्तारेण सहितं यथा भवति तथा सवितानं सवितानं प्रकाशार्थः प्रकाशाभिप्रायो यस्याः सा तथोक्ता । उपन्यासभारती तदाननाम्भोजात् अपरा अन्या सागरस्य अपत्यं स्त्री सागरी क्षीरसागरतनया इत्यर्थः । श्रीरिव रमा इव निर्ययौ इत्यन्वयः । सापि वर्धितोर्मिहरिप्रेष्ठा खण्डितषडूर्मिकस्य हरेः अतिप्रिया सुपयोधरा च सा सुस्वना च,सुकुचा सुस्वना चेत्यर्थः । सवितानप्रकाशार्था विस्तारयुक्ततेजोमयद्रव्यात्मिका । अत्र अर्थशब्देन स्वरूपाख्यं व्योम उच्यते । यद्वा— वर्धितोर्मिहरिप्रेष्ठा सुपयोधरसुस्वना सवितानप्रकाशार्थोपन्यासभारती अपरा अन्या सगरस्य तदाख्यराज्ञः सम्बन्धिनी सागरी श्रीरिव सेनाख्यश्रीरिव सगरस्य दण्डयात्रायां तत्सैन्याख्यश्रीः शिबिराद्यथा निर्गच्छेत् तथा तदाननाम्भोजान्निर्ययौ इत्यन्वयः । सेनाख्यश्रीश्च वर्धितोर्मिहरिप्रेष्ठा अश्वारोहैः वर्धितोर्म्याख्यगतिविशेषवदश्वस्य प्रेष्ठा सुपयोध-रसुस्वना जलधरवत्सुस्वना सवितानप्रकाशार्था सवितानं सविस्तरं यथा भवति तथा प्रकाशेन प्रादुर्भावेन अर्थः प्रयोजनं शत्रुभीषणाख्यं यस्याः सा तथोक्ता । अथवा उपन्यासभारती अपरा सागराणां षष्ठिसहस्रसङ्ख्याकसगरापत्यानां सम्बन्धिनी सागरी श्रीरिव कान्तिरिव निर्ययाविति । सा कान्तिश्च वर्धितोर्म्याख्यगतिसम्बन्धिनी सागरी श्रीरिव विशेष-वन्मेध्याश्वस्य प्रेष्ठावितानं यज्ञस्तत्प्रकाशनाख्यप्रयोजनसहिता । ‘वितानं संस्तरो बर्हिः सवः सत्रञ्च कथ्यते’ इति हलः । अथवा उपन्यासभारती सागरी श्रीरिव कान्तिरिव निर्ययावित्यन्वयः सापि । वर्धितोर्मिहरिप्रेष्ठा स्वोदयेन वर्धिततरङ्गस्य हरेश्चन्द्रस्य प्रेष्ठा ‘अर्कमर्कटमण्डूकविष्णुवासववायवः । तुरङ्गसिंहशीतांशुयमाश्च हरयो दश’ इति हलः । सवितानप्रकाशार्था सविस्तारतेजोयुक्तरत्नाख्यपदार्थवती ।। ६ ।।",
  "15007": "पुनः कथंभूता उपन्यासभारती इत्यत आह– पद्मेशेति ।। पद्माया रमाया ईशः पद्येशः तस्य पदं पादः तदेव पद्मं तत् श्रयत इति पद्मेशपदपद्मश्रित् । गङ्गा च विष्णुपदाश्रिता । पद्मात् श्रीहरिनाभिपद्मात् जन्म यस्य स तथा तस्य विरिञ्चस्य कृत्यस्य व्यापारस्याङ्गं साधनं कृत्याङ्गं ब्रह्मपदप्राप्त्यनन्तरं तद्य्वापारं कर्तुमङ्गभूतेत्यर्थः । एतेन एतत् शास्त्रव्याख्यानं ब्रह्मपदप्राप्तेरपि हेतुर्भवति तद्योग्यस्येत्युक्तं भवति । गङ्गा च हरिचरणक्षालनात्मकव्यापाराङ्गभूता । ईशेन रुद्रेण शिरसा लालिता । भक्तिवशात् शिरसि बद्धा अपि नाश्रुतेति भावः । गङ्गापि साक्षात् शिवेन शिरसा धृता । एवं भूतोपन्यासभारती गङ्गेव अशेषपावनी अशेषं सुरनरनागादिसकलं जगत्पावयितुं शीलमस्या इति तथोक्ता । यद्वा एतादृशी उपन्यासभारती अशेषपावनी गङ्गेव तदाननाम्भोजात् निर्ययौ इत्यन्वयः।।७।।",
  "15008": "किं तदुपन्यासप्रतिपाद्यमित्यत आह– नारायण इत्यादिना ।। विश्वं सकलं जानातीति विश्वज्ञः श्रीपूर्णप्रज्ञाचार्यः नारायणः न विद्यन्ते अन्तः देशतः कालतः गुणतः सङ्ख्यातश्च परिच्छेद इति अनन्ताः तादृशा गुणा ज्ञानभक्तिबलैश्वर्य-वीर्यतेजःप्रभृतयः शुभधर्मा यस्य सः अनन्तगुणः ब्रह्मेत्याख्या नाम यस्य स तथोक्तः । परिपूर्णत्वात् मुख्यतो ब्रह्माख्येति वेदैः सर्ववेदैः वेदित मुख्यतः प्रतिपादितः वेदवेदितः वेदैः एव वेदितो न तु अनुमानादिना इति वा । विश्वस्य कर्ता विश्वकर्ता इति श्रुत्या वेदेन युक्तया अनुमानेन च असीषधत् असाधयत् । ‘राधसाध संसिद्धौ’ लुङ् । अनन्तगुणत्वं च– ‘यः पार्थिवानि विममे रजांसि । सत्यं ज्ञानमनन्तं ब्रह्म’ इत्यादिभिः । ब्रह्माख्यत्वं च– ‘सर्वेषु भूतेषु एवमेव ब्रह्मेत्याचक्षते’ एष पन्था एतत् कर्म एतत् ब्रह्म ‘एष उ एव ब्रह्म एष उ एव इत्यादिभिः वेदवेदितत्वञ्च ‘तावा एता ऋचः सर्वे वेदाः सर्वे घोषा एक एव व्याहृतिः प्राणऋच इत्येव विद्यात् स एव सर्ववेदेड्य’ इत्यादिभिः । विश्वकर्तृत्वञ्च— ‘यो नः पिता जनिता यो विधाता धामानि वेद भुवनानि विश्वा, ‘न तं विदाथ य इमा जजान,आत्मा वा इदमेक अग्र आसीन्नान्यत्किञ्चन मिषत्,स ऐक्षत,लोकानसृजत इति स इमाल्लोका-नसृजत्’ इत्यादिभिः,असीषधत् ।। ८ ।।",
  "15009": "अथ ‘प्रधानमपराधीनमि’त्यारभ्य विष्णुः मोक्षस्य दाता इत्येतदन्तःप्रबन्धः नारायणः अनन्तगुणः इत्याद्यर्थस्य प्रतिपादकः । यदुक्तं नारायणस्य अनन्तगुणत्वादिकं श्रुत्या युक्तया असीषधत् इति । तत्र नारायणस्य अखिलकर्तृत्वयुक्तयादेः प्रत्यर्थिभूतं साङ्ख्यमतं अनूद्य दूषयति— प्रधानमित्यादिना ।। प्रधानं प्रधानाख्यतत्त्वं परस्य अधीनं तन्त्रं पराधीनं तत् न भवति इति अपराधीनं स्वतन्त्रमित्यर्थः । कारणं यद्यस्मात् परिणामो विकारः अस्यास्तीति परिणामि तस्मात् विकारित्वादित्यर्थः । प्रधानं स्वतन्त्रकारणं परिणामित्वात् यत्परिणामि तत्स्वतन्त्रकारणं पयोवत् क्षीरवत् । अत्र कारणत्वमात्रसाधने कुलालादौ सिद्धसाधनं तन्निवृत्यर्थं स्वतन्त्रमिति । यथा क्षीरं अपराधीनमेव विकृत्या दधिभावं भजते एवं स्वतन्त्रमेव प्रधानं जगदाकारेण परिणमत इत्यभिप्रायः । चेद्यदि इति ब्रूयात् तर्हि निदर्शने दृष्टान्ते साध्यवैकल्यं साध्यराहित्यं स्यात् इति वक्तव्यमिति शेषः । स्वतन्त्रकारणत्वं हि साध्यं तत्तु दृष्टान्ते न विद्यते । ‘एतेन ह वाव पयोमण्डं भवति । ‘न ऋते त्वत्क्रियते किञ्चनारे,द्रव्यं कर्म च कालश्च स्वभावो जीव एव च’ इत्यादिना क्षीरदधिभावस्य विष्ण्वधीनत्वाङ्गीकारात् ।। ९ ।।",
  "15010": "एवं परिणामित्वानुमानस्य दृष्टान्ते साध्यवैकल्योक्तया प्रतिपक्षे दूषितेऽपि स्वपक्षे साधकोपन्यासेन विना स्वसिद्धान्तप्रतिष्ठाया असिद्धत्वादुपन्यासः कर्तव्यः तत्र सत्यप्यागमे अनुमानेन प्रत्यवतिष्ठमानं परं प्रति तदुपन्यास एव न्याय्य इत्यनुमानोप-न्यासमेव करोति- विवादेत्यादिना ।। विवादं विप्रतिपत्तिविषयत्वं अध्यासिता आरोपिता विवादाध्यासिता स्वतन्त्रजडाधीनेति चेतनाधीनेति च वादिप्रतिवादिविप्रतिपत्तिविषयीभूत इत्यर्थः । सृष्टिः जगत्सृष्टिः चेतनेच्छानुसारिणी चेतनेच्छाधीना सृष्टित्वात् पटसृष्टिवत् ।\n‘वा विकल्पोपमानयोः’ इत्यमरः । इति एवं अनुमा व्याप्त्यादिवदनुमा पक्षसाधिका अस्माकमिति शेषः ।। १० ।।",
  "15011": "निरीश्वराः सेश्वरा इति द्विविधाः साङ्ख्याः । तत्र निरीश्वराः केचित् केवलादेव जडात् सृष्टिं आचक्षते,केचित् चेतनाचेतनयोः अङ्गाङ्गिभावत्वं आचक्षते । तत्र केवलाचेतनस्य स्रष्टृत्वं निराकृत्य चेतनाचेतनयोः अङ्गाङ्गिभावेन स्रष्टृत्वं निराकरोति– यदित्यादिना ।। सृष्टौ जगत्सृष्टिविषये चेतनो जीवः स च अचेतनः प्रधानं तयोः यदङ्गमुपसर्जनं अङ्गि मुख्यं तयोर्भावौ अङ्गाङ्गित्वे त आदिः यस्य तदङ्गाङ्गित्वादि मन्वते अङ्गीकुर्वन्ति । चेतनाचेतनयोः अङ्गाङ्गित्वं नाम चेतनस्य उपसर्जनत्वं अचेतनस्य प्रधानत्वं यथा आम्लसंयोगात्परिणम्य दध्याख्यं कार्यं उत्पादयदपि क्षीरं आम्लसंयोगे यथा पुरुषव्यापारं अपेक्षते । एवं कार्यं उत्पादयदपि जडं प्रधानतत्त्वं चेतनानुग्रहं अपेक्षत इति मन्वत इत्यर्थः । तदेवं तैरङ्गीकृतं प्रमेयं ईशानपेक्षायां सत्यां शोभनतां विवेकिभिः अङ्गीकारार्हतां न व्रजेत् । तथा हि,चेतनाचेतनयोः अन्योन्यं संसृष्टयोरेव ह्यङ्गाङ्गिभावेन कर्तृत्वं वक्तव्यं तत्रान्योन्यसंसर्गाख्यं आदिकार्यं चेतनापेक्षं,जडमेव न उत्पादयेत् केवलाचेतनस्य कार्यानुत्पादकत्वाङ्गीकारात् अन्यथा कार्यान्तरेऽपि तत्प्रसङ्गात् । एवं चेतनस्याप्यचेतनानुग्रहापेक्षायां अन्योन्याश्रयप्रसङ्गात् । तस्मात् चेतनाचेतननियामक-स्वतन्त्रेश्वराङ्गीकारे तयोः अन्योन्यप्रत्यासत्तेरेव असम्भवात् निरीश्वरसाङ्ख्यमतं अशोभनम् । अङ्गाङ्गित्वादि इत्यत्र आदिशब्देन अचेतनव्यतिरिक्तचेतनं अनङ्गीकुर्वतो भूतचतुष्टयारब्धं सर्वं कार्यं अभ्युपगच्छतः चार्वाकस्य मतमपि अशोभनं इत्युक्तं भवति । तेनैव आदिशब्देन ईश्वरमभ्युपगच्छतामपि सेश्वरसांख्यादीनामप्यशोभनं इति च वेदितव्यम् ।। ११ ।।",
  "15012": "ननु ईश्वरसिद्धौ प्रमाणाभावात् कथं तदङ्गीकारो युक्तः । वेदः प्रमाणं तत्सद्भाव इति चेन्न । तदप्रामाण्यवादिनं प्रति तेन तत्साधनायोगात् । नापि प्रत्यक्षमत्र प्रमाणम् । तस्य अतीन्द्रियत्वाङ्गीकारात् । न च अनुमानं मानं सर्वज्ञेश्वरान्त-राभावेन निदर्शनाभावात् । अत एव अप्रसिद्धविशेषणत्वम् । तस्मात् ईश्वरस्य अप्रामाणिकत्वाच्च कथं अनीश्वरमतं अशोभनं स्यात् इत्याशङ्क्य नायं दोषः केवलव्यतिरेक्यनुमानेन ईश्वरसिद्धेरित्याह– ।। सर्वविदित्यादिना ।। सर्वं समस्तकार्यजातं सर्वविन्निर्मितं सर्वज्ञेन निर्मितं कदाचित् विद्यमानं कादाचित्कं तस्य भावः कादाचित्कत्वं तदेव हेतुः तस्मादिति ततः कादाचित्कत्वात् अभूत्वाभावित्वादित्यर्थः । यद्वस्तु सर्वविन्निर्मितं न भवति तत् कादाचित्कमपि न भवति यथा आत्मा इत्येवं ईश्वरानुमा अस्मत्पक्ष ईश्वरसाधकानुमानं अस्तीति शेषः ।। १२ ।।",
  "15013": "यदुक्तं वेदप्रामाण्याभावात् न तेन ईश्वरसिद्धिरिति तदभ्युपगम्य केवलव्यतिरेक्यनुमानं ईश्वरसिद्धौ प्रमाणमित्यभिधाय इदानीं प्रामाण्य-मनङ्गीकृत्य केवलानुमानेन अभिलषितप्रमेयसिद्ध्यङ्गीकारे अतिप्रसङ्गः स्यादित्याह— बलायेत्यादिना ।। वेदाः सर्वानुमानां समस्तानुमानानां बलाय प्राबल्याय स्युः भवेयुः वेदानुकूल्ये सत्येव अनुमानेन अतीन्द्रियधर्मादितत्तदभिलषितप्रमेयसिद्धिर्भवति नान्यथेत्यर्थः । कुत इत्यत आह— यैरिति ।। यैर्वेदैः अपालिता अननुगृहीता एता अनुमा कामात् तत्तद्वादिनां इच्छानुसारात् कामिन्यः स्वैरिण्यः स्वाभिलषितभर्तृभिरिव प्रवर्तन्ते । अयं भावः । स्वस्वभर्तृभिः अनियताः स्वैरिण्यो यथा स्वाभिलषितकामिभिः सह वर्तन्त एवं वेदैरनियता अनुमा अपि तत्तद्वादिनां इच्छानुसारेण प्रवर्तन्ते । तस्मात् वेदसाहाय्य-व्यरहितानां तासां न प्रामाण्यमिति । तथा च उक्तं‘श्रुतिसाहाय्यरहितं अनुमानं न कुत्रचित् । निश्चयात् साधयेदर्थं प्रमाणान्तरमेव च’ इति । तस्मात् वेदप्रामाण्यं अवश्यमङ्गीकार्यमेव इति वेद एव ईश्वरसिद्धौ प्रमाणमिति ।। १३ ।।",
  "15014": "भास्करादयः केचिद्वादिनो ब्रह्मैव जगदाकारेण परिणमत इति वर्णयन्ति तन्मतं अपाकरोति— कारणमिति ।। ब्रह्म परिणामो विकारोऽस्यास्तीति परिणामि कारणं न स्यात् परिणामित्वेन कारणं न भवितुं अर्हतीत्यर्थः । कुत इत्यत आह— चेतनत्वत इति । चेतनत्वतः चेतनत्वात् । यद्वस्तु इत्थं परिणामिकारणं न भवतीति न तद्वस्तु इत्थं चेतनमिति नो न भवति । क्षीरं पुरस्सरं आदिः यस्य तत्क्षीर-पुरस्सरं वस्तु यथा । इत्थमत्र प्रयोगः । ब्रह्म परिणामिकारणं न भवति चेतनत्वात् यत् परिणामिकारणं तत् अचेतनं यथा क्षीरादिकं,न तथा च इदं अचेतनं तस्मात् न परिणामिकारणमिति । अत्र ब्रह्म कारणं न भवति इत्युक्ते ब्रह्मणः सर्वकारणत्वा-भ्युपगमविरोधः स्यात्,तस्मात् परिणामिकारणं न भवतीति साध्यनिर्देशः कृतः ।। १४ ।।",
  "15015": "यदुक्तं ब्रह्माख्यो नारायणो विश्वकर्तेति तदयुक्तम् । पशुपतिगणपतिस्कन्दसूर्यादीनां एव विश्वकर्तृत्वप्रतिपादकतत्तदागमनिरुद्धत्वादित्याशङ्क्य परिहरति— न विश्वकृदित्यादिना ।। पशूनां प्रजानां पतिः पशुपती रुद्रः विश्वकृत् सर्वकर्ता न भवति । कुत इत्यत आह- श्रूयमाणागुणत्वतः श्रूयमाणाः ‘सोऽरोदीद्यद-रोदीत्तद्रुद्रस्य रुद्रत्वं, ‘यं कामये तं तमुग्रं कृणोमि’ इत्यादि वेदवाक्येषु प्रतिपाद्यमाना अगुणा दुःखित्वपारतन्त्र्यादिदोषाः तद्वत्त्वेन । क इव चैत्रवत् विश्वकर्तृत्वं दुर्घटम् । किं वक्तव्यम् । विघ्नेशादीनामिति भावेनाह- किं पुनरिति । बालैरविवेकिभिः शङ्किता जगत्कर्तृत्वेन शङ्किता विवेकं विना बाहुल्येन आपाततः प्रतीत्यनुसारेण श्रुत्यर्थं निश्चयं कुर्वद्भिः तत्तद्वादिभिः सर्वकर्तृत्वादिगुणवत्वेन अनिश्चिता इत्यर्थः । विघ्नो विनायकः ब्रध्नः सूर्यस्तावाद्यौ येषां स्कन्दादीनां ते तथोक्ता देवाः किं पुनर्विश्वकर्तृत्वादिगुणवन्तो न भवन्तीति वक्तव्यम् । अनेन यदुक्तं नारायणस्य सर्वकर्तृत्वं पाशुपताद्यागमविरुद्धमिति तदयुक्तं,श्रुतिप्रसिद्धदुःखित्वपारतन्त्र्यादिदोषयुक्तपशुपत्यादीनामेव स्वातन्त्र्येण विश्वकर्तृत्व-प्रतिपादक पाशुपताद्यागमानां दोषशङ्काकलङ्करहितश्रुतिविरोधेन अप्रामाण्यमित्युक्तं\nभवति ।। १५ ।।",
  "15016": "यदुक्तं नारायणोऽनन्तगुण इति नारायणस्य सुखाद्य-नन्तगुणत्वं तदसहमाना वैशेषिकाः प्रत्यवतिष्ठन्त इति भावेन तावत् तन्मतं अनुवदति— नन्वित्यादिना ।। नन्वित्याक्षेपे ईशः भवद्भिः सौख्याद्यनन्तगुणत्वेन अङ्गीकृतो नारायणाख्य ईशः सुखमेव सौख्यं तदादिः येषां ते सौख्यादयस्त अस्य सन्तीति सौख्यादिमान् सुखादिविशिष्ट इत्यर्थः । न,न भवति दुःखादिरहितत्वतः दुःखं आदिः येषां ते दुःखादयः तैः रहितः तस्य भावः तत्वं तस्मादिति ततः,दुःखादिरहितत्वात् इत्यर्थः । य एवं न स्यात् सौख्यादिरहितो न स्यात् स एवं न स्यात् दुःखादिरहितो न स्यात् संसृतिमान् संसारवान् यथा तथा इत्यर्थः । विमत ईश्वरः सुखादिरहितः दुःखादिरहितत्वात्,यः सुखादिरहितो न भवति स दुःखादिरहितो न भवति यथा संसारी,न च अयं दुःखादिमान् तस्मात् न सुखादिमान् इत्यापादनं वा । सौख्यादीत्य-त्रादिशब्देन क्रियादयो गृह्यन्ते । दुःखादीत्यत्र च आदिशब्देन अज्ञानादयो गृह्यन्ते इत्यनुमानविरुद्धत्वात् नारायणस्य सौख्याद्यनन्तगुणवत्वं न युज्यत इति भावः ।। १६ ।।",
  "15017": "इति परोक्तानुमानं प्रत्यनुमानेन दूषयति— एवञ्चेदि-त्यादिना ।। एवं चेत् दुःखादिरहितत्वानुमानस्य पक्षधर्मताबलात् अनेन अनुमानेन ईश्वरस्य श्रुत्यादिसिद्धमपि सुखादिमत्त्वं निवार्यते चेत् वयमपि पक्षधर्मादिमता केवलानुमानेन तत्तद्वादिभिः सर्वज्ञतया अङ्गीकृतस्येश्वरस्य ज्ञानित्वमात्रमपि दुर्घटमिति साधयामः इति भावः । विमतः वादिप्रतिवादिनोः सर्वज्ञत्वासर्वज्ञत्वाभ्यां विप्रतिपत्तिविषय ईश्वरः ज्ञानं अस्यास्तीति ज्ञानी न भवति भ्रान्तिरहितत्वतः भ्रान्त्या भ्रमज्ञानेन रहितस्तस्य भावः तत्त्वं तस्मात् भ्रान्तिज्ञानशून्यत्वादिति भावः । य एवं न स्यात् ज्ञानरहितो न स्यात् स एवं न स्यात् भ्रान्तिज्ञानशून्योऽपि न स्यात् । भवः संसारोऽस्यास्तीति भवी स इव संसारी यथेत्यर्थः । इत्यनुमीयते अस्माभिरिति शेषः । श्रुतिसिद्धमपि ईश्वरस्य सुखादिमत्वं केवलानुमानेन निवार्यते चेत् तादृशानुमानेन ईश्वरस्य ज्ञानमात्रशून्यत्वमपि साधयितुं शक्यत इत्यभिप्रायः ।। १७ ।।",
  "15018": "नन्वेवं केवलानुमानेन ईश्वराज्ञत्वसाधनमयुक्तम् । ‘यः सर्वज्ञः सर्ववित्’ इतीश्वरस्य सर्वज्ञत्वप्रतिपादकवेदविरुद्धत्वात् । वेदस्य प्रमाणतमत्वञ्च भवद्भिरपि अङ्गीकृतमेव । तथा च भ्रान्तिरहितत्वहेतुः कालात्ययापदिष्ट इत्याशङ्क्य एवं चेत् दुःखादिरहितत्वहेतुरपि कालात्ययापदिष्टः स्यादिति भावेन परानुमानमपि प्रतिबन्द्या प्रतिक्षिपति— सर्वज्ञस्येत्यादिना ।। श्रद्धेयः प्रमाणत्वेन आदरणीयो वेद ईश्वरस्य सार्वज्ञ्य-प्रतिपादकः । ‘यः सर्वज्ञः सर्वविद्यस्य ज्ञानमयं तपः’ इत्यादिवेदः सर्वज्ञस्य वेदेन सर्वज्ञ-त्वेनावधारितेश्वरस्य अज्ञतां चेद्यदि रुणद्धि निवारयति तर्हि तस्यैव ‘यः सर्वज्ञ’ इति श्रुति-विषयस्यैव ईश्वरस्य अमन्दं परिपूर्णं आनन्दं वदन् असौ ‘आनन्दं ब्रह्मणो विद्वान्,न बिभेति कुतश्चन, ‘आनन्दो ब्रह्मेति व्यजानात्,को ह्येवान्यात्कः प्राण्यात् यदेष आकाश आनन्दो न स्यात्’ इति वेदः कथं केन प्रकारेण नाश्रावि त्वया न श्रुतः । यदि यः\nसर्वज्ञ इत्यादिश्रुतिबलेन त्वयेश्वरस्याज्ञत्वं निवार्यते तर्हि आनन्दं ब्रह्मणो विद्वान्\nइत्यादेरपि श्रुतित्वाविशेषात् तयैव श्रुत्या प्रमितं ईश्वरस्य सुखित्वमपि न निराकर्तुं उचितमिति भावः ।। १८ ।।",
  "15019": "ननु कथं ईश्वरस्य सुखं अङ्गीकारार्हम् । सुखित्वे दुःखित्वापातात् । तथा हि विमतः चैत्रः दुःखी सुखित्वात् यथा मैत्र इति व्याप्तेः प्रमितत्वात् ‘आनन्दं ब्रह्मण’ इत्यादिश्रुतेश्च दुःखाभाव एवार्थः । एवं च ब्रह्मणो दुःखाभावातिरिक्तभावरूपसुखसद्भावे प्रमाणाभावान् कथं ईश्वरः सुखादिरहितः दुःखादि-रहितत्वात् इत्यनुमानस्य कथं कालात्ययापदिष्टतेत्याशङ्क्य परिहरति— दुःखमित्यादिना ।। दुःखं परिजिहीर्षन् परिहर्तुमिच्छत् यो वादी तार्किकः सुखं दुःखाभावातिरिक्तं भावरूपं सुखं नाङ्गीचिकीर्षति नाङ्गीकर्तुमिच्छति । जडोऽविवेकी स अङ्गीकर्तुमनिच्छताप्यङ्गीकार्यतया प्राप्तमीशस्य दुःखं व्यस्मरत् विस्मृतवान् । हन्त आश्चर्यम् । अस्य मौढ्यं इति यावत् । अयमत्राभिप्रायः – ईश्वरस्य चेतनत्वेन काचिद्विप्रतिपत्तिः चेतनस्य च सुखदुःखयोरन्योन्य-तराविनाभावे नियमो दृष्टो देवदत्तादौ,विमतो देवदत्तः सुखदुःखयोरन्यतराविना-भूतश्चेतनत्वात् यः सुखदुःखयोरन्यतराविनाभूतो न भवति ‘नासौ चेतनो भवति यथा घट इत्यनुमानात् ‘सुखस्यानन्तरं दुःखं दुःखस्यानन्तरं सुखमि’त्यागमात्,सर्वेषामनु-भवाच्चेश्वरस्य चेतनत्वात्सुखदुःखयोरन्यतराविनाभूतत्वं अभ्युपगन्तव्यम् । तत्र च सुखित्वानभ्युपगमे दुःखित्वं बलादापतति । तदभ्युपगमाद्वरमीश्वरस्य निर्दुःखानन्दाभ्युपगम इति । तथा च यदुक्तं सुखित्वे दुःखित्वापातात् न ईश्वरः सुखी तस्य परमानन्दत्वश्रुतिस्तु दुःखाभावविषयेति दुःखादिरहितानुमानस्य कथं कालात्ययापदिष्टतेति तदसत् ।। १९ ।।",
  "15020": "एवं ईश्वरः सुखादिरहितः दुःखरहितत्वात् इत्यनुमानस्य कालात्ययापदिष्टतां व्युत्पाद्य पररीत्या असिद्धिमपि व्युत्पादयति— यो दुःखसमवाय इत्यादिना ।। चैत्रे वर्तमानो योऽयं दुःखसमवायः तेन चैत्रवर्तिना दुःखसमवायेन,अभेदोऽस्यास्तीति अभेदवान्,कश्चित् समवायः ज्ञानादिसमवायः ईशेऽपि वर्तते । हि यस्मात् तस्मादीशोऽपि दुःखसमवायवान् स्यादिति शेषः । ततश्च दुःखी स्यात् । न हि दुःखसमवायसत्वातिरिक्तं चैत्रेऽपि विद्यते । अयं भावः । चैत्र इति संसार्युपलक्षणं,संसारिणि तावद्विप्रतिपन्नो दुःखसमवायो वर्तते । ईश्वरे च ज्ञानेच्छादिसमवायः,तयोश्च समवाययोरभेद इति वैशेषिकादिसिद्धान्तः । तथा चोक्तं– ‘समवायस्तु सम्बन्धो नित्यः स्यादेक एव स’ इति । ततश्च दुःखसमवायवान् संसारी यथा न दुःखरहितः,तथा दुःखसमवायात् अभिन्नसमवायवत्वादीशोऽपि न दुःखरहितः तस्मात् दुःखादिरहि-तत्वानुमानस्य असिद्धत्वात् न तेन ईश्वरसौख्यादिराहित्यं साधयितुं शक्यत इति । ननु भवेत् एतदेवं,यदि संसारिणि वर्तमानदुःखादिसमवायस्य ईश्वरे वर्तमानज्ञानेच्छादिसमवायस्य च अभेदः स्यात् स एव नाङ्गीक्रियत इत्यत आह— तदित्यादि । अन्यथा,तयोः समवाययोः भेदाङ्गीकारे तदनेकत्वं तस्य समवायस्यानेकत्वं स्यादिति शेषः । ततश्च सर्वगतस्य नानाप्रतियोगिकस्यापि समवायस्यैकत्वं अभ्युपगच्छतां तेषां तदनेकत्वाङ्गीकारे अपसिद्धान्तः स्यादिति भावः ।। २० ।।",
  "15021": "नन्वनेकवृत्तिसमवायस्य एकत्वेऽपि चैत्रमैत्रादीनामुपाधि-सम्बन्धात् औपाधिकभेदोऽङ्गीक्रियत एव । तस्मात् यद्यपि एक एव समवायः तथापि यश्चैत्रदुःखसमवायो नासौ ईश्वरेऽस्ति यथा खलु सर्वगतस्याकाशस्य एकत्वेऽपि तस्य घटाद्यनेकोपाध्यवच्छेदेन घटाकाशो मठाकाश इति भेदव्यवहारः । तत्राकाशभेदाभावेऽपि यथा पूर्वोक्तव्यवहारः एवं समवायस्य एकत्वेऽपि चैत्रमैत्राद्युपाधीनां भिन्नत्वाच्चैत्रगतो दुःखसमवायो न ईश्वरेऽस्ति,ईश्वरगतो नित्यज्ञानादिसमवायो न चैत्र इति समवायस्य औपाधिकभेदाङ्गीकारात् कथमीश्वरस्य दुःखसमवायः स्यात्कथञ्च दुःखरहितत्वानुमानस्य असिद्धिरित्याशङ्क्य परिहरति—।। औपाधिक इत्यादिना ।। अस्य समवायस्य उपाधिना प्राप्त औपाधिकः भेदश्चेत् यद्यङ्गीक्रियते तर्हि इदं पृच्छामीति शेषः । किमित्यत आह— सत्य इति । स औपाधिकभेदः सत्यः स्वित्?परमार्थतः किं?असत्यः स्वित् अपारमार्थिको वा?मिथ्या वा इत्यर्थः उच्यतां,एवं अस्माभिः पृष्टेन त्वया त्वदभिलषितार्थोऽभिधीयताम् । कस्मिन् सति किं स्यादित्यत आह– तदिति । तद्द्वयं तत्पक्षद्वयं उक्तौ दोषौ यस्य पक्षद्वयस्य तदुक्तदोषम् । तथा हि औपाधिकस्यापि समवायभेदस्य पारमार्थिकत्वे समवायानेकत्वं वास्तवं स्यात् । तथा च अपसिद्धान्तः स्यादिति भावः । असत्यश्चेत् नास्ति भेद इत्युक्तं भवति । तथा च यश्चैत्रगतो दुःखसमवायः स एव ईश्वरेऽपीति कथमसौ दुःखादिरहितः स्यात् । दुःखसमवायवतोऽपि दुःखराहित्ये चैत्रस्यापि किं न स्यात् अविशेषादित्युक्तदोषं तत्पक्षद्वयमिति भावः । ननु सत्यासत्यपक्षातिरिक्ततृतीयपक्षाङ्गीकारात्कथं पक्षद्वयोक्तदोषसञ्चारः तत्रेत्याशङ्क्य तन्न भवतीत्याह— मायिवदिति । मायिवत् सदसद्विलक्षणं नाम पक्षान्तरं मा वद,सदसद्विलक्षणमिति स्वव्याहतभाषणं मायिनामेव भूषणम् । न तु तार्किकंमन्यस्य वैशेषिकस्येति भावः । एवं तृतीयपक्षासम्भवात् पक्षद्वये चोक्तदोषानिस्तारात् समवायभेदा-सम्भवेन ईश्वरस्यापि दुःखसमवायित्वात् न दुःखादिरहितत्वमिति न तेन ईश्वरस्य सौख्यादिराहित्यसाधनं सङ्गच्छत इति सर्वेश्वरस्य भगवतः सौख्याद्यनन्तगुणाकरत्वं युक्तं इति स्थितमेतत् ।। २१ ।।",
  "15022": "एवं समवायस्य औपाधिकभेदनिरासेन अन्यच्च तन्मनीषितं प्रमेयं निरस्तं इत्याह— ब्रूयुरित्यादिना ।। आत्मनः ज्ञानं आदिः येषां ते ज्ञानादयः तेषां ज्ञानेच्छाप्रयत्नादिगुणानामित्यर्थः । उपाधिना प्राप्तं औपाधिकं उपाधिनिमित्तकं भेदं ब्रूयुरिति यत् अनया नीत्या समवायस्य औपाधिकभेदनिरासयुक्तया तन्निरासात् तस्य औपाधिकभेदस्य निरासात् अन्ततः परिशेषात् भेदस्यैव वास्तवत्वे सति तस्य परमात्मनः अनन्ता धर्मा यस्य सोऽनन्तधर्मा तस्य भावोऽनन्तधर्मता अनन्तगुणता स्यात् । अयं भावः अस्ति तावदात्मगुणानां भेदः तस्य चोक्तप्रकारेण औपाधिकत्वासम्भवात् स्वाभाविकत्वं अनिच्छताप्यङ्गीकार्यम् । तस्मात् आत्मनोऽनन्तगुणता स्यादिति ।। २२ ।।",
  "15023": "यच्चान्यदुच्यते वैशेषिकेण अवयवावयविनोः क्रियाक्रियावतोः जातिव्यक्तयोः विशेषनित्यद्रव्ययोश्च सम्बन्धः समवाय इति,तच्च न घटत इत्याह— गुणादीत्यादिना ।। गुणादिभेदे गुणादीनां गुण्यादिभ्यो भेदे अङ्गीक्रियमाणे सम्बन्धं अपेक्ष्य भेदिनोर्गुणगुणिनोर्भेदस्य च मिथः सम्बन्धं अपेक्ष्य चाप्यनवस्थितेः । गुणगुणिनोर्भेदो न युज्यत इति भावः । तथा हि गुणगुणिनौ भिन्नौ इत्यत्र विशेष्यभूतयोः गुणगुणिनोः विशेषणभूतस्य भेदस्य च मिथो भेदोऽङ्गीकार्यः । अन्यथा विशेष्यविशेषणभावासम्भवात् । अस्य भेदस्य गुणादीनां भेदिनां च मिथो भेदः अस्त्येव अन्यथा ईश्वरस्य गुणित्वा-सम्भवात् । गुणानामेव मिथो भेदाभावे तेषां आनन्त्यासम्भवाच्च । तस्मात् गुणादिभेदाङ्गीकारे अनवस्थाप्रसङ्गो भवतामपि सम इत्याशङ्क्य परिहरति— विशेषमात्रेणेति । भवेदेवमनवस्था,यदि वयं ईश्वरस्य तद्गुणानाञ्च भेदमङ्गीकुर्मः न च एवं,किं तर्हि ईश्वरस्य तद्गुणानां च अभेदवादिनोऽपि वयं विशेषमङ्गीकुर्मः । विशेषो नाम भेदहीने वस्तुनि भेदनिमित्तानेकव्यवहारहेतुभूतः । तथा च उक्तं— ‘भेदहीने त्वपर्याय-शब्दान्तरनियामकः । विशेषो नाम कथितः साऽस्ति वस्तुष्वशेषत’ इति । तस्माद्भेदानङ्गीकारेऽपि विशेषमात्राङ्गीकारात् विशेषमात्रेण विभोः व्याप्तस्य नारायणस्य गुणानां आनन्त्यं शोभते । मात्रशब्दो भेदानङ्गीकारद्योतकः विशेषबलादेव आनन्दादीनां गुणत्वमीश्वरस्य च गुणित्वं तयोः भोज्यभोक्तृभावश्च गुणानामानन्दादीनां विशेषबलादेव आनन्त्यमपि घटत इति भावः ।। २३ ।।",
  "15024": "इदानीं अप्राकृतभगवद्गुणानां आनन्त्यं असहमानानां शून्यवादिनां मायावादिनाञ्च परापरप्रमेययोः विशेषाभावेन मायिनामेव शून्यवादित्वं उपपादयितुं तावत् शून्यवादिविभागमाह— मन्यंत इत्यादिना ।। अन्ये वैशेषिकादिभ्योऽन्ये आगमवैरिणः वेदादिसदागमद्वेषिणः माध्यमिका बौद्धैकदेशिनः अन्यमेव तत्त्वं अबाधितवस्तु मन्यते ते तु शून्यमेव परतत्वमिति मन्यमाना बौद्धैकदेशिनश्च व्यक्ताः स्पष्टाः छन्नाः प्रच्छन्नाः इति द्वये द्विविधा मताः । विज्ञानवादिनः शून्यवादिनः क्षणिकवादिनश्चेति त्रिविधा बौद्धाः । तत्र शून्यवादिनोऽपि द्विविधाः स्पष्टशून्यवादिनः प्रच्छन्नशून्यवादिनश्चेति । तत्र प्रच्छन्नशून्यवादिनो मायावादिन इति भावः ।। २४ ।।",
  "15025": "ननु ब्रह्मवादिनां मायावादिनां कथं शून्यवादित्वं,वेदान्तिनां तेषां आगमवैरित्वञ्च कथमित्यत आह— शून्यमित्यादिना ।। मन्त्र,ब्राह्मण,उपनिषद्भेदेन,त्रिविधो हि वेदः । तत्र च मन्त्र-ब्राह्मणात्मको वेदो ब्रह्मव्यतिरिक्त-कर्माप्रतिपादकत्वात् अतत्वावेदकप्रमाणमिति मायिनो वदन्ति । उपनिषद्भागश्च तत्वावेदक-प्रमाणमिति । एवञ्च वेदं मन्त्रब्राह्मणात्मकं वेदभागं अतत्वावेदकं तत्त्वस्य सत्यस्य आवेदको न भवतीति तं,वदन्तः मन्त्रब्राह्मणात्मको वेदः प्रमाणमपि तत्त्वं पारमार्थिकं ब्रह्मस्वरूपं न आवेदयतीति अतत्वावेदकप्रमाणमिति वदन्त इति भावः । अत एव खलाः । मुख्यतः सकलवेदवेद्यस्य ब्रह्मणो वेदैकदेशेन अवेद्यत्वाङ्गीकारादेव खला इत्यर्थः । चरमे अन्तिमा ‘व्यक्ता छन्ना इति द्वय’ इत्यत्र पश्चादुद्दिष्टाः प्रच्छन्नशून्यवादिनो मायावादिन इत्यर्थः । शून्यं ब्रह्मेत्याह्वयो ब्रह्माह्वयस्तेन ब्रह्मेति नाम्नेत्यर्थः आहुर्वदन्ति । शून्यवादिनो निराकारं निर्विशेषं यच्छून्यं यत्परतत्वमाहुः तस्मात् शून्यात् विशेषरहितं परतत्त्वं ब्रह्मेत्याहुः इत्यर्थः । अनेन नामभेदमात्रेणैव भेदो न वस्तुभेद इत्युक्तं भवति । स्वान् आत्मनश्च वेदान्तिनः तन्नामकानभ्यधुः प्रोचुः । शून्यवादिनां शून्यस्य मायिनां ब्रह्मणश्च न कश्चन विशेषः इत्युभयेऽपि शून्यवादिन इत्यर्थः ।। २५ ।।",
  "15026": "एवं शून्यवादिनां मायावादिनां च परतत्त्वविषये विवादाभावं उपपाद्य अपरतत्वेऽपि विवादाभावमाह— ।। परतत्वेति ।। अखिलस्य समस्तस्य अपरस्य भूभूधरादिनानाप्रपञ्चाख्यस्य अपरतत्त्वस्य च परतत्त्वविवर्तत्त्वात् परतत्त्वस्य विवर्तः अतात्विकोऽन्यथाभावः तस्य भावः तत्त्वं तस्मात् परतत्वोपादानकत्वादित्यर्थः । शून्यवादिनो यथा शून्योपादानकं जगदिति ब्रूयुः तथा मायावादिभिः ब्रह्मोपादानकं जगदित्यङ्गीकृतं,तस्मात् अपरतत्त्वे न विवाद इति भावः । ननु शून्यब्रह्मणोर्विशेषसद्भावात् कथमपरतत्त्वे न विवाद इत्याशङ्क्य भवेदयं यदि ब्रह्मणः शून्यात् कश्चन विशेषः स्यात् । न च असौ अस्ति । तथात्वे ब्रह्मणो निर्विशेषत्वभङ्गादित्याह- अविशेषत्वतश्चेति । अस्य ब्रह्मणः न विद्यते विशेषो यस्य तदविशेषं तस्य भावः तत्त्वं तस्मात् शून्याद्विशेषरहितत्वादित्यर्थः । एतयोः मतयोः अन्तरा विचार्यमाणे सति अन्तरं भेदो नास्ति,एतयोः ब्रह्मशून्ययोरिति वा ।। २६ ।।",
  "15027": "एवं मतद्वयस्य साम्यात् तन्निराकरणमपि सममेवा-कारीत्याह— अखण्डेत्यादिना ।। अखण्डाः समस्ता ये खण्डनन्यायाः सत्सिद्धान्त-निराकरणन्यायाः तान् मायिशून्यवादिनोः सत्सिद्धान्तनिराकरणाङ्गकुतर्करूपन्याया-भासानिति यावत् । खण्डयन् दूषयन् अखण्डमपि निर्विशेषमपि निर्विशेषत्वेन अङ्गीकृतपरतत्वमपि इत्यर्थः । खण्डयन् प्रमाणाभावोपपादनेन निराकुर्वन् अखण्डं सर्वं जानातीति अखण्डज्ञः सर्वज्ञ इत्यर्थः । श्रीमध्वः द्वयान् द्विविधांश्च आखण्डलद्विष इन्द्रारीन् अखण्डयत् निराचक्रे ।। २७ ।।",
  "15028": "यदुच्यते शून्यवादिना शून्यं जगत्कारणमिति तन्निरा-करोति— विमतमित्यादिना ।। अङ्घो तापसेत्युत्तरश्लोकस्थं अत्र सम्बध्यते । अङ्घो तापस हे तापस हे बौद्ध विमतं शून्यं कारणं जगत्कारणं न स्यात् । कुत इत्यत आह— असत्वादिति । अत्र व्यतिरेकव्याप्तिं दर्शयति— न यदित्यादिना । यदीदृशं न-अकारणं न,तदीदृशं न-असत् न यथा कुम्भकर्ता कुलाल इत्यत्रानुमीयते । अस्माभिरिति शेषः । विमतं शून्यं कारणं न भवति असत्वात् यत्कारणं तत्सत् यथा कुलालः इति प्रयोगः ।। २८ ।।",
  "15029": "शून्यवादी प्रत्यवतिष्ठते ।। नो शून्यमित्यादिना ।। शून्यं कुम्भकर्तृवत् कुम्भस्य कर्ता तद्वत् कुलालवदित्यर्थः । कारणं जगत्कारणं नो न भवति । शून्यं जगत्कारणं वदन्तोऽपि वयं कुलालादिवत् बाह्योपादानसापेक्षं तत् जगत्कारणं नाङ्गीकुर्म इत्यर्थः । किं तर्हि इत्यत आह— यदित्यादिना । विश्वं जगत् यत्संवृत्युत्थितं यस्य शून्यस्य संवृतिरज्ञानं तया उत्थितं उत्पन्नं दृश्यत इति यावत् । तत् शून्यं कारणमिति ईर्यत उच्यते । अयमभिप्रायः— शुक्तिकायाः शुक्तिकात्वं आपरोक्षेणापश्यतो भ्रान्तस्य यथा तत्र रजतज्ञानं जायते रजतमिदं पुरोवर्तीति । एवमेव शून्यतत्त्वं सम्यगापरोक्षेणो-पश्यतां अज्ञानिनां भूभूधरादिनानाप्रपञ्चप्रतीतिर्जायते । एवं च सति शुक्तिकाऽयाथात्म्य-ज्ञानात्प्रतीयमानस्य रजतस्य शुक्तिका यथा कारणमित्युच्यते,एवं शून्यतत्वापरिज्ञानात् प्रतीयमानस्य प्रपञ्चस्य शून्यं कारणमित्युच्यते न तु शून्यं कुलालादिवत् जगत्कारणमिति\n।। २९ ।।",
  "15030": "तदेतत्सामान्यतोऽनूद्य दूषयति— ।। एवञ्चेत्यादिना ।। चेत् यदि एवं सम्यक् शून्यतत्त्वापरिज्ञानेन निमित्तेन प्रतीयमानस्य प्रपञ्चस्य शून्यं कारण-मित्यभ्युपगमः तर्हि शून्यं कथञ्चन सर्वात्मना कारणं जगत्कारणं मा स्म ब्रवीः । स्वाज्ञानेन प्रतीयमानस्य प्रपञ्चस्य शून्यं स्वयं कारणमिति मा वद तर्हि किं ब्रूयामित्यपेक्षायामाह— आयुष्मान्निति । शून्यं जगत्कारणमिति वदता त्वया कारणत्वं नाम इत्थमिति तदभिप्रायः सम्यगुक्तमिति हास्यादायुष्मान्नित्युक्तं हे आयुष्मन् तत् एवं त्वया अङ्गीकृतं शून्यं गुरोर्गृहे अधिष्ठानं व्युप्तित्सस्व व्युत्पत्तुमिच्छ । ‘पद गतौ’ सन्नन्तात् लोट् । त्वदभ्युपगमप्रकारेण विचार्यमाणे सति अधिष्ठानं सच्छून्यं कारणमिति वदन्,अत एव कारणाधिष्ठानयोः स्वरूपं सम्यक् अजानन् त्वं अथापि कञ्चित्कालं गुरोर्गृहे तिष्ठन् कारणाधिष्ठानयोः स्वरूपं विविच्य ज्ञात्वा पश्चात्कारणलक्षणयुक्तं ‘कारण’मिति व्यवहर,अधिष्ठानलक्षणयुक्तमधिष्ठानमिति व्यवहर । एवं अधिष्ठानव्युत्पत्यनन्तरमेव अस्माभिः व्यवहर इति भावः ।। ३० ।।",
  "15031": "ननु तर्हि मा भूत् शून्यं कारणमिति,अधिष्ठानमेवास्तु तथापि यथा भ्रान्तिदशायां प्रतीयमानं शुक्तिकाव्यतिरिक्तं रजतं न तात्विकमेवं शून्य-व्यतिरिक्तं जगन्न तात्विकमिति वदतो मम न किञ्चित् अवशिष्टमित्याशङ्क्य शून्यस्याधिष्ठानत्वमपि न घटत अनुमानविरोधादिति भावेनाह—\nविवादस्येत्यादिना ।। विवादस्य विप्रतिपत्तेः पदं विषयभूतं शून्यं अधिष्ठानं न स्यात् कुतः असतो भावोऽसत्वं तस्मादिति ततः । अत्र सपक्षाभावात्कथं व्याप्तिरिति चेत् तत्राह वैधर्म्येणेति । वैधर्म्येण तत्साध्याभावेन साधनाभावेन च सम्प्रतिपन्न एष दृष्टान्त ईर्यते,कथं शुक्तयादिवदिति । अत्रेत्थमनुमानप्रयोगः विमतं शून्यं जगदारोपाधिष्ठानं न भवति असत्वात् यदारोपाधिष्ठानं तत्सत्,यथा रजताद्यारोपाधिष्ठानशुक्तयादि इति ।। ३१ ।।",
  "15032": "ननु ‘परतत्त्वविवर्तत्वादपरस्याखिलस्य च । अविशेषत्व-तश्चास्य नान्तरान्तरमेतयो’रिति मायावादिशून्यवादिमतयोर्विशेषो नास्तीति यदुक्तम् । तदसत् । शून्यवादिनां वेदाप्रामाण्यवादित्वान्मायावादिनां तत्प्रामाण्याभ्युपगमात् । इत्थं हि मायावादिनो वदन्ति— मन्त्रब्राह्मणात्मक एको वेदभागः उपनिषदात्मकोऽपरः । तत्राद्यो मिथ्याभूतभेदादिप्रपञ्चविषयत्वादतत्वावेदकप्रमाणम् । द्वितीयस्तु परमार्थभूतब्रह्मविषयत्वा-त्तत्वावेदकप्रमाणमिति । एवमुभयथा वेदप्रामाण्यवादिनां तेषां मतस्य कथमवैदिकशून्य-वादिमताद्विशेषाभाव इत्याशङ्क्य भवेदयं विशेषो मायिमते यद्युक्तप्रकारेण प्रामाण्यं सम्भवेत् । न चैतदस्ति । अतत्वावेदकञ्च प्रमाणञ्चेत्युक्तेर्व्याहतत्वादित्याह— ।। अतत्वा-वेदकमित्यादि ।। तत्वस्यावेदकं ज्ञापकं तत्वावेदकं तन्न भवतीति अतत्वावेदकं मानं प्रमाणमिति वचो माता वन्ध्येतिवत् स्वव्याहतम् । यतस्तत्तस्मात्,तद्वादी वेदस्या-तत्वावेदकत्ववादी स मायावादी तेन वेदस्यातत्वावेदकत्ववचनेन वेदस्याप्रामाण्यतामभिप्रैति । तथा हि— वेदस्यातत्वावेदकत्वं नाम अतत्वस्यायथार्थाकारस्य आवेदकत्वमभिप्रेतम् । एतदेव ह्यप्रामाण्यं नाम । तस्मादतत्वावेदकत्वमित्युक्तवा पुनस्तस्य प्रमाणत्ववचनं स्वव्याहतम् । तस्मादेवं स्वव्याहतभाषिणः तस्य वेदप्रामाण्यवचनं वैदिकप्रकारकमात्रमेव एवं मायिशून्यवादिनोः वेदाप्रामाण्याभ्युपगमस्तु समान एव मायिनः स्वव्याहतभाषणमधिकम्। तस्माच्छून्यवादिमतान्न मायिमतस्य वैलक्षण्यमिति भावः ।। ३२ ।।",
  "15033": "यदप्युक्तमुपनिषदात्मको वेदभागः परमार्थभूतब्रह्मविषयत्वात् तत्वावेदकं प्रमाणमिति तदपि अशोभनमित्याह— यमित्यादिना ।। वेददूषक उक्तप्रकारेण वेदप्रामाण्याभ्युपगमात् वेदनिन्दको मायावादी यं वेदांशं तत्त्वावेदकं वेद अभ्युपगच्छति स वेदांशः कथं तत्वावेदकः?न कथमपि । कुतः?तत्वस्य परमार्थभूतस्य ब्रह्मणः अवर्णनीयत्वात् अवाच्यत्वात् । तथा च ब्रह्म अवाच्यमित्यभ्युपगमात् । ब्रह्मविषय-तयाभ्युपगतस्य वेदभागस्य ब्रह्मवाचकतया न ब्रह्मसम्बन्धः सम्भवति । प्रमेयसम्बन्धरहितस्य प्रामाण्यञ्च दुर्घटमिति भावः । एवं अतत्त्वावेदकस्य मिथ्याविषयत्वात् अप्रामाण्यमङ्गीकृतं स्यात् । तत्वावेदकस्य पुनः निर्विषयत्वेन अप्रामाण्यं अभ्युपगतमिति उभयथापि वेदा-प्रामाण्यवादित्वात् वेदस्य दूषकोऽयमित्यभिप्रायः ।। ३३ ।।",
  "15034": "ननु यदुक्तं तत्वावेदकप्रमाणस्य ब्रह्मणि वचनवृत्या प्रवृत्यभावान्निर्विषयत्वेनाप्रामाण्यमिति,तदसत् । यद्यपि, ‘यतो वाचो निवर्तन्त’ इत्यादि वाक्यैः ब्रह्मणो वाच्यत्वाभावाद्वचनवृत्या ब्रह्मणि न प्रवर्तते वेदः । तथापि लक्षणावृत्या प्रवर्तते । लक्षणा त्रिविधा जहल्लक्षणा,अजहल्लक्षणा जहदजहल्लक्षणा चेति । तत्र ‘यतो वा इमानि भूतानि जायन्त’ इत्यादीनि जहल्लक्षणया, ‘सत्यं ज्ञानमनन्तं ब्रह्मे’त्यादीन्य-जहल्लक्षणया, ‘तत्त्वमसीत्यादीनि जहदजहल्लक्षणया ब्रह्मपराणि । तदेवं लक्षणया ब्रह्मविषयत्वात्कथं निर्विषयत्वं तत्त्वावेदकप्रमाणस्येत्याशङ्क्यानिष्टापादनमुखेन परिहरति— लक्षणाभिरिति ।। वाक्यानि तत्त्वावेदकप्रमाणत्त्वेन अङ्गीकृतानि यदि तिसृभिः लक्षणाभि र्ब्रह्मणि प्रवर्तन्ते तर्हि तस्यैव अवाच्यत्व प्रमेयत्वादिसकलविशेषनिर्मुक्ततयाङ्गीकृतस्य ब्रह्मणः लक्षणानां लक्षणावृतीनां विषयत्वं नाम विशेषणमागतम् । अनिच्छतापि अङ्गीकार्यतया प्राप्तम् । तच्च अनिष्टं अपसिद्धान्तप्रसङ्गात् अङ्गीकर्तुं अनुचितम् । तस्मात् ब्रह्मणो लक्षणा-विषयत्वासम्भवात् तत्वावेदकप्रमाणस्य निर्विषयत्वेन अप्रामाण्यं तादवस्थमेवेति भावः\n।। ३४ ।।",
  "15035": "नैतावदेव दूषणं ब्रह्मणो निर्विशेषत्वाङ्गीकारे,किन्त्वधिकञ्च अस्तीति प्रतिजानीते— किञ्चेति ।। अखण्डे न विद्यते खण्डो भेदो यस्य तदखण्डं तस्मिन् । ‘खडि भेद’ इति धातुः । निर्विशेषे अत्र ब्रह्मणि वाक्यानि ‘सत्यं ज्ञानमनन्तं ब्रह्मे’त्यादीनि किञ्चित् सत्यत्वादिरूपं किमपि विशेषणं न विदधते हि यस्मात् । ननु सत्यज्ञानादिपदानां असत्यत्वादिव्यावृत्तिरेवार्थः । तस्मात् निर्विशेषस्य ब्रह्मणः सत्यत्वादि-भावरूपविशेषाभावेऽपि असत्यव्यावृत्तत्वात्सत्यं ब्रह्म,अज्ञानव्यावृत्तत्वाज्ज्ञानं ब्रह्म,अन्तव्यावृत्तत्वादनन्तं ब्रह्म,इति सत्यादिपदानामतद्य्वावृत्या ब्रह्मविषय-तयाङ्गीकारात्कथं निर्विषयता इत्यत आह— तानीति । तानि सत्यज्ञानादिवाक्यानि जाड्यादेः अभावं जडत्वाद्यभावं अभ्यधुः,इत्यङ्गीकृतञ्चेदपि तन्न शोभते ।। ३५ ।।",
  "15036": "कुत इति चेत् विकल्पासहत्वात् । तथा हि ‘सत्यज्ञानादि’ पदाभिधेयानां असत्यत्वाद्यभावानां किं ब्रह्मात्मकत्वमङ्गीक्रियते,आहोस्विद्ब्रह्मविशेषत्वम् । आद्येऽसत्यत्वाभावानां ब्रह्मात्मकत्वाङ्गीकारे ब्रह्मणोऽप्यभावात्मकं स्यात् । तच्च नाङ्गी-कारार्हं कुत इत्यपेक्षायामाह— अभावेति ।। भावो रूपं यस्य तद्भावरूपं तस्य ब्रह्मणः अभावभावोऽभावत्त्वं तस्य अभावादसम्भवात् इत्यर्थः । द्वितीयोऽपि पक्षो न घटते,कुत इत्यत आह — भावाभावेति । विशेषोऽस्यास्तीति विशेषि तन्न भवतीत्यविशेषि तस्य अविशेषिणः । सर्वविशेषरहितत्वेनाङ्गीकृतस्य ब्रह्मणः भावश्चाभावश्च भावाभावाः ते च ते विशेषाश्च तेषां भावाभावात्मकसर्वधर्माणां इत्यर्थः । अभावादसम्भवात् । निर्विशेषत्वे-नाङ्गीकृतस्य ब्रह्मणो भावाभावरूपविशेषाङ्गीकारे अपसिद्धान्तप्रसङ्गादिति भावः । तस्मात् असत्यत्वाद्यभावानां ब्रह्मात्मकतया ब्रह्मविशेषतया वा ब्रह्मसम्बन्धाभावात् तत्प्रतिपादन-पराणां सत्यज्ञानादिवाक्यानां ब्रह्मविषयत्वाभावात् न तत्वावेदकत्वं सम्भवतीत्यर्थः ।।३६।।",
  "15037": "‘मन्यन्ते शून्यमेवान्ये’ इत्यत्र प्रच्छन्नबौद्धत्वं मायिन उक्तम् । तच्च ‘परतत्त्वविवर्तत्वा’दित्यादिनोपपादितम् । इदानीं युक्तयन्तरेणापि बौद्धमत-मुपपाद्योपसंहरति— य इति ।। यो मायी वेदवेदितार्थानां वेदैः वेदिता ज्ञापिता ये अर्थाः तेषां प्रपञ्चसत्यत्वादीनां हरेः अनन्तगुणपूर्णत्वनिर्दोषत्वादीनां अर्थानां वा इत्यर्थः । नित्यं संत्यागः परित्यागः नित्यसंत्यागः नित्यसंत्यागरूपः संश्रवः सोऽस्यास्तीति तथोक्तः । सर्वदा परित्यागरूपप्रतिज्ञावानित्यर्थः । अत्र वेदार्थसंत्यागो नाम तेषां मिथ्यात्वाङ्गीकारः ततः वेदोक्तार्थमिथ्यात्वाङ्गीकारात् । एष मायी विपश्चिद्भिः ज्ञानिभिः वेदबाह्य इति निश्चीयताम् । न हि वेदोक्तार्थमिथ्यात्वाङ्गीकारातिरिक्तं वेदबाह्यत्वं बौद्धानामपीति भावः ।। ३७ ।।",
  "15038": "तस्मान्मायिशून्यवादिनोः वेदबाह्यत्वसाम्यात्परापरतत्वे च विशेषाभावात् शून्यवादिमते यद्दूषणं तेनैव दूषणेन मायिमतमपि दूषितं वेदितव्यमित्याह— ज्यायस इति ।। ‘मता माध्यमिकाः तेऽपि व्यक्ताश्छन्ना इति द्वये’ इत्यत्र शून्यवादिनः प्रथममुद्दिष्टत्वात् शून्यवादी मायावादिनो ज्यायान् । तस्य ज्यायसः श्रेष्ठस्य शून्यवादिनो दूषणेनैव धूर्तंमन्यः आत्मानं धूर्तं मन्यमानो मायावाद्यपि दूषितो वेदितव्य इत्यर्थः । धूर्तंमन्य इत्यत्र ‘आत्ममाने खश्’ इति खश्, ‘खित्यनव्ययस्ये’ति मुमागमः । ननु शून्यवादि-निराकरणयुक्तिभिः मायिनिराकरणं कथं स्यात्,तयोः मतयोः परस्परविरुद्धत्वादित्यत आह— पक्षयोरिति । सद्विपक्षयोः सिद्धान्तयोः अविशेषत्वात् न विद्यते विशेषो वैलक्षण्यं ययोः तौ तथोक्तौ,तयोः भावः तत्वं तस्मात् मिथो विशेषरहितत्वादित्यर्थः ।। ३८ ।।",
  "15039": "ननु ‘विमतं कारणं न स्यात्’ इत्यत्र ‘विवादस्य पदं न स्यात्’ इत्यत्र च शून्यस्य कारणत्वं अधिष्ठानत्वं च निराकर्तुं योऽयं असत्वहेतुः प्रयुक्तः स तु ब्रह्मवादिनो मम असिद्धः । मया ‘सत्यं ज्ञानमनन्तं ब्रह्म’ इत्यादिना जगज्जन्मादि-कारणस्य ब्रह्मणः सत्यत्वाङ्गीकारादित्यत आह— ।। असत्वादिति ।। ब्रह्मवादिनो मम असत्वादिति हेतुरसिद्धः इति मा भाणि,मायिना त्वया नोच्येत । कुतः?ब्रह्मशून्ययोः मायिशून्यवादिभ्यां परतत्वमित्यङ्गीकृतयोः ब्रह्मशून्ययोः अविशेषत्वात् सर्वविशेषरहित-त्वात् । तस्मात् असदात्मकाश्छून्याद्ब्रह्मणो विशेषाभावात् असत्वं ब्रह्मणो दुर्वारमिति न असत्वहेतुरसिद्धो मायावादिन इति भावः ।। ३९ ।।",
  "15040": "ननु भवेदयं दोषो यद्यस्माभिः असत्वं ब्रह्मणोऽङ्गीक्रियेत,न च एवं ब्रह्मणः सत्वाङ्गीकारादित्यत आह— स इति ।। स मायी ब्रह्मणः सत्वं अङ्गीकरोति चेत् ब्रह्मणो विशेषिता विशेषोऽस्यास्तीति विशेषि,तस्य भावः तत्ता,सविशेषत्वमित्यर्थः स्यात् । न चेत् ब्रह्मणः सत्वं नाङ्गीकरोति चेत् परिशेषस्य भावः पारिशेष्यं तस्मात्,परिशेषप्रमाणत इत्यर्थः । प्राप्तमसत्वं न निरस्यतु न निराकरोतु,परस्परविरुद्धयोः न एकतरनिषेधस्य अन्यतरविधिनान्तरीयकत्वनियमात् सत्वासत्वयोश्च परस्परविरुद्धत्वात् । अयं अभिप्रायः ब्रह्मणः शून्याद्वैलक्षण्यसिध्यर्थं सत्वाख्यविशेषाङ्गीकारे निर्विशेषत्वभङ्गः स्यात् । तद्भयात् असत्वानभ्युपगमे परिशेषतः प्राप्तं असत्वं न निराकर्तुंमुचितम् । असत्वाङ्गीकारे च असत्वहेतुरसिद्ध इत्युक्तमयुक्तमित्युभयतः पाशारज्जुरिति ।। ४० ।।",
  "15041": "अस्तु तर्हि शून्याद्वैलक्षण्याभावादसत्व ब्रह्मणः किं अनिष्ट-मित्यतः फलितार्थमाह— विगीतमित्यादिना ।। विविधतया गीतं विगीतं विप्रतिपन्नं इत्यर्थः न विद्यते भेदप्रपञ्चो यस्य तदद्वैतम् । विगलिताखिलभेदादिप्रपञ्चत्वेन अङ्गीकृतं इति यावत् । शून्यं शून्यात्मकं सत् सत्यं ब्रह्म आद्यं यस्य तद्ब्रह्माद्यम् । मायावादिप्रभृतिभिः वादिभिः परतत्वमित्यङ्गीक्रियमाणं वस्तु विचार्यं न स्यात् । मुमुक्षूणां श्रवणमननादि-रूपविचारास्पदं न स्यात् । भावयितुं ध्यातुं योग्यं भाव्यं ध्येयं च न स्यात् । फलप्रदं धर्मादिमोक्षान्ततत्तदभीष्टफलप्रदञ्च न स्यात् । ब्रह्माद्यं इत्यत्र आद्यशब्देन शून्यवादिनां शून्यं,विज्ञानवादिनां विज्ञानं,स्फोटवादिनां वैय्याकरणानां स्फोटः (कालश्च) गृह्यते । विचार्यत्वादिकं कुतो न स्यात् इत्यत आह— विधीति । यदेतत् परतत्वं अङ्गीकृतं ब्रह्माद्यं विधिधीगोचरः,विधिरूपा धीस्तस्या गोचरो विषयः । गोचरः प्रथमप्रतिपत्तौ विधिप्रत्ययविषयो न भवति यतः तस्मात् इत्यर्थः ।। ४१ ।।",
  "15042": "किमिवेत्यत आह— खपुष्पवदिति ।। खपुष्पवत् गगन-कुसुमवत्,खपुष्पशब्दात् खपुष्पप्रतीतावपि तद्यथा विधिप्रत्ययविषयो न भवति,तथा तत्पक्षे ब्रह्माद्यमपीति भावः । विधिप्रत्ययविषयत्वाभावः कुत इत्यत आह ।। अखण्डत्वादिति ।। अखण्डत्वात् निर्विशेषत्वात् । सत्वादिधर्मरहितत्त्वेन विधिप्रत्ययगोचरत्वासम्भवादित्यर्थः । अयमत्र प्रयोगः— विमतं ब्रह्माद्यं विवेकिना श्रुतिमीमांसादिभिः विचार्यं न भवति श्रुत्याद्यविषयत्वात् खपुष्पवत् । विमतं ध्येयं न भवति निराकारत्वात् खपुष्पवत् । विमता ब्रह्मादिविषयभावना मोचिका न भवति असद्विषयत्वात् शशविषाणादिभावनावत् । विमतं ब्रह्माद्यं पुरुषार्थप्रदं न भवति असत्वात् अश्वृङ्गवत् । यद्यद्विचार्यं भाव्यं फलप्रदं वा तत् सदेव दृष्टं प्रमाणादिवत् । प्रमाणं प्रमेयं वा साधुत्वासाधुत्वादिविचारविषयो भवति । इतिशब्दः दूषणोक्तसमाप्तौ । ‘इति हेतुप्रकरणप्रकारादिसमाप्तिषु’ इत्यमरः । एवं व्यतिरिक्तं साध्यसाधनाभ्यां रहितं निदर्शनं दृष्टान्तः यथेप्सितं यथेष्ठं प्रमाणप्रमेयादिकं ऊहनीयम् । व्यतिरेकदृष्टान्त अपि ऊहनीय इत्यर्थः ।। ४२ ।।",
  "15043": "‘नारायणोऽनन्तगुण’ इत्यत्र वेदवेदित इत्यनेन नारायणस्य अनन्तगुणादित्वे वेद एव प्रमाणं इत्युक्तं,तत्र वेदप्रामाण्यविषये ये विप्रतिपद्यन्ते तान् प्रत्याह—\nआम्नायानामिति ।। शाखाभेदात् बहुवचनम् । आम्नायानां वेदानां अमानत्वे । अङ्गीकृते सतीति शेषः । धर्म आदिर्यस्य स धर्मादिः तस्य । धर्माधर्माद्यतीन्द्रियप्रपञ्चस्य इत्यर्थः । अप्रमाणता प्रमाणशून्यता । न विद्यते प्रमाणं यस्मिन् तदप्रमाणं तस्य भावः । अप्रमाणता । अयं भावः सर्वसमयिभिः अपि स्वस्वसमयप्रयोजनतया धर्मादिकं तावदवश्यं अभ्युपगन्तव्यम् । तच्च प्रमाणेन विना न सिध्यति । न च प्रत्यक्षं तत्र,धर्मादेः अतीन्द्रियत्वात् । नापि केवलानुमानं तदभावेऽपि प्रमाणयितुं शक्यत्वात् । तस्मादन्तत आगम एवेष्टव्यः । तत्रापि न पौरुषेयागमः,धर्मादिविषय आगमस्य प्रणेतॄणां पुरुषाणां आप्तत्वे विप्रतिपत्तेः । तस्मादपौरुषेयागम एव तत्र प्रमाणम् । तस्य च प्रामाण्यानंगीकारे प्रमाणाभावाद्धर्माद्यसिद्धिः स्यात् । प्रमेयसिद्धेः प्रमाणाधीनत्वात् इति । ननु भवेदिदं धर्मादिकं अभ्युपगच्छतां पक्षे वेदप्रामाण्याभावे धर्माद्यसिद्धिः स्यादिति तेषां अनिष्टापादनम् । मन्मते धर्माद्यभावः प्रमाणञ्च प्रत्यक्षमेव तस्य चार्वाकस्य धर्माद्यसिद्धिः नानिष्टेत्यत आह— धर्मादीति । प्रत्यक्षैकप्रमाणिनः एकञ्च तत्प्रमाणञ्चैकप्रमाणं प्रत्यक्षं एव एकप्रमाणं,तदस्यास्तीति तथोक्तः तस्य । प्रत्यक्षं एकमेव प्रमाणमित्यङ्गीकुर्वतः चार्वाकस्य धर्माद्यसिद्धौ मानं प्रमाणं नो नास्ति । धर्माद्यभावस्य,रूपाद्यभाववत् प्रत्यक्षेण गोचरयितुं अशक्यत्वादिति भावः ।। ४३ ।।",
  "15044": "ननु यदुक्तं वेदप्रामाण्याभावे धर्माद्यसिद्धिः स्यात् इति तदसत् । वेदेन विनापि सर्वज्ञपुरुषप्रणीतागमेनैव तत्सिद्धेः । तदागमप्रामाण्यञ्च आप्तोक्तत्व-गुणयोगादेव सिध्यति । तथा च वेदप्रामाण्यानभ्युपगमेऽपि धर्मादिसिद्धिः इत्यत आह—\nन पौरुषेयमिति ।। पुरुषेण प्रणीतं पौरुषेयं वचनं वाक्यं प्रामाण्येन विनिश्चितं न भवति । कुतः पौरुषेयत्वतः पुरुषप्रणीतत्वात् । किमिव उन्मत्तभाषितं वाक्यं यद्वत् । विमतं बुद्धादिप्रणीतवाक्यं धर्मादौ मानं न भवति पौरुषेयत्वात् । यद्यत्पौरुषेयं वाक्यं तत् तत् न धर्मादौ मानं यथा उन्मत्तवचनमिति प्रयोगः ।। ४४ ।।",
  "15045": "ननु बुद्धादीनां सर्वज्ञत्वात् कथं तद्वचनं न मानमित्यत आह— ।। विमत इति ।। विमतः सर्वज्ञत्वासर्वज्ञत्वाभ्यां वादिप्रतिवादिविषयः,वेदा-प्रामाण्यवादिभिर्बौद्धादिभिः सर्वज्ञत्वेनाङ्गीकृतः पुरुषो बुद्धादिरज्ञः स्यात् । विवक्षितार्थ- तत्वज्ञानरहितो भवितुं अर्हति पुरुषत्वात् उन्मत्तचैत्रवत् । असौ विमतः पुरुषो विप्रलम्भकः स्यात् पुरुषत्वादेव विप्रलम्भकत्वेन सम्मतपुरुषान्तरवत् । इति एवं सर्वज्ञे सर्वज्ञविषये सर्वज्ञत्वसाधकत्वेन परैः प्रयुज्यमाना केवला च सा अनुमा च केवलानुमा श्रुत्यादि- साहाय्यरहितानुमेत्यर्थः । धर्मादयः कस्यचित्प्रत्यक्षा वस्तुत्वाद्घटवदित्यादिरूपानुमेत्यर्थः अस्ता निरस्ता वेदितव्या ।। ४५ ।।",
  "15046": "एवं अवैदिकशास्त्राणां दुःशास्त्रत्वं अर्थादुक्तवा तेषु दुःशास्त्रेषु आग्रहवतां फलमाह— दुःखाकरोतीति ।। दुष्टानि च तानि शास्त्राणि च दुःशास्त्राणि तेषु उग्रः अनिवर्त्यः आग्रहः दुःशास्त्रेषु प्रामाण्यविस्रम्भरूपाग्रहः दैवं वेदादिसदागमप्रतिपाद्यं परमदैवं भगवन्तं दुःखाकरोति । यत् यस्मात् वेदादिसदागमोक्तप्रकारादन्यथा भवति अतः वैपरीत्यकरणात् विपरीतोपासनात् इत्यर्थः । तद्वतां दैवविपरीतोपासनकारणदुःशास्त्राग्रहवतां पुरुषाणां दुःखाकरः दुःखानां आकरः अत एव अतिघोरः दुःसहः ध्रुवः अविनाशी लोकः स्यात् । दुःशास्त्रेप्याग्रहेण दैवमन्यथोपास्य निरतिशयदुःखं अतिदुःसहं लोकं आप्नुवन्तीति भावः । दुःखाकरोतीत्यत्र ‘दुःखात्प्रातिलोम्ये डाच्’ इति डाच् प्रत्ययः प्रतिलोम्ये वैपरीत्येऽर्थे गम्यमाने डाच्प्रत्ययान्तो दुःखशब्दो वैपरीत्यवाचकः ।। ४६ ।।",
  "15047": "एवं दुःशास्त्रेष्वाग्रहवतां फलमभिधायेदानीं सच्छास्त्रनिरतानां फलमाह—\nआस्माक इति ।। अस्माकं सम्बन्धी आस्माकस्तस्मिन् पक्षे सिद्धान्ते अपेक्षिते सति प्रमाणत्वेन अङ्गीकृते सति तदुक्तप्रकारेण भगवदुपासने कृते सतीति शेषः । अधोक्षजः अधःकृतं अक्षजं इन्द्रियजन्यज्ञानं येन स तथोक्तः । प्रत्यक्षागोचरः केवलं आगम-समधिगम्यः श्रीनारायणः यत्र यस्मिन्मोक्षे सन्तो मुक्तिगा सज्जना स्वः स्वरूपभूतः स चासावानन्दश्च स्वानन्दः स एषां अस्तीति स्वानन्दिनः सन्तः । बहून् विषयान् शब्दादीन् सेवन्ते अनुभवन्ति तादृशं मोक्षं दद्यात् ।। ४७ ।।",
  "15048": "ननु निर्विशेषब्रह्मभाव एव हि मोक्षो नाम,तस्मात्तत्र कथं आनन्दानुभवः सम्भवति । तथात्वे निर्विशेषभङ्गादित्यत आह— स्वव्याहत्यादिनेति ।। विशेषः अस्यास्तीति विशेषि । तस्य भावो विशेषिता निर्गता च सा विशेषिता च । निर्विशेषिता निर्विशेषिब्रह्मतादात्म्यं आप्तस्य मुक्तस्य सर्वविशेषरहितता नाम या मुक्तिः सा स्वव्याहत्यादिनोपेक्ष्या स्वव्याहतिदोषेण दूषितत्वात् विवेकिभिः तादृशं उक्तयर्थं साधनानुष्ठानं न कर्तव्यमिति भावः । अत्रादिशब्देन अनुक्तिर्गृह्यते । निर्विशेषिब्रह्मभावो मुक्तिरिति पक्षे कथं स्वव्याहत्यादि?कथञ्च नापेक्ष्यत इत्यत आह— कदेत्यादीति । मुक्तिः कदा कथं वा इत्याद्यनुयोगे प्रश्नेऽस्माभिः कृते सतीति शेषः । उत्तरे प्रत्युत्तरे दत्ते सति तस्या मुक्तेः विशेषः स्यान्ननु । अयं भावः । कदा मुक्तिः इति प्रश्नस्य ऐक्यज्ञानपरिपाकसमनन्तरं निर्विशेषब्रह्मभावो मुक्तिः इत्यादिप्रत्युत्तरं मायिना दत्तञ्चेत् ऐक्यज्ञानोत्तरकालसम्बन्धादि विशेषवत्वं स्यान्मुक्तेः । ततश्च निर्विशेषिता मुक्तिः इत्युक्तेः स्वव्याहतिः स्यात् । कदेत्यादि प्रश्नस्य प्रत्युत्तरं न दत्तञ्चेत् तूष्णीं भावेन अनुक्तयाख्य निग्रहस्थानं स्यादिति ।। ४८ ।।",
  "15049": "निर्विशेषिता मोक्ष इति पक्षे दोषान्तरं वदन्नेव वैशेषिकादिभिः अङ्गीकृतं मुक्तस्य बुद्ध्यादिराहित्यं निराकरोति— ।। अपीत्यादिना ।। निर्विशेषभावो मोक्ष इति पक्षे दोषान्तरसमुच्चयार्थः अपिशब्दः बुद्ध्यादिरहितः अन्तःकरणचक्षुरादीन्द्रिय-रहित अत एव तत्तद्विषयभोगरहितश्च मुक्तः सर्वथा पुरुषार्थः अस्यास्तीति पुरुषार्थी न भवति । कुत इत्यत आह— ।। निखिलेति ।। निखिलाः समस्ता ये अनुभवः तेषामभावः तस्मात्,बाह्यान्तरज्ञानमात्रशून्यत्वात् इत्यर्थः किमिवेत्यत आह— पुत्तलीकेति,पुत्तलीकाः प्रतिमाः पुरोगा आदयो यस्य तद्वत् । एवमेव वैशेषिकपक्षेऽपि मुक्तस्य बुद्ध्यादिराहित्यात् सः मुक्तोऽपि पुरुषार्थी न भवति ।। ४९ ।।",
  "15050": "मुक्तस्य बुद्ध्यादिराहित्याङ्गीकारे मुक्तेरपुरुषार्थतारूपदोष उक्तः । इदानीं ईश्वरसारूप्यमाप्तस्य मुक्तस्य बुद्ध्यादिराहित्यं युक्तिविरुद्धञ्चेति वक्तुं तदुपयुक्तमीश्वरस्य स्वरूपं तावदाह— ज्ञानेत्यादिना ।। ईश्वरो हि ज्ञानप्रयत्नेच्छादि-गुणयुक्तः अङ्गीक्रियते । स ज्ञानप्रयत्नवाञ्च्छावान्,ज्ञानञ्च प्रयत्नश्च वाञ्छा च,ता अस्य सन्तीति तथोक्तः । ईशः अशुभं अनिष्ठं न भजेत् हि । हिशब्दः प्रसिद्धिद्योतकः । ईशः तावन्न भुंक्त इति प्रसिद्धम् । अन्यथा ईशत्वव्याघातादित्यर्थः । ईश्वरस्य दुखाभावः किं समर्थोपासनाद्युपायेन,नेत्याह ।। स्वसामर्थ्येति ।। ईश्वरस्य दुःखाभोक्तृत्वं स्वसामर्थ्येनैव न रूपान्तरेण इत्यर्थः । नाप्युपायान्तरेण इत्यर्थः । अस्तु नाम ईश्वर ईदृशः मुक्तस्य बुद्ध्यादिसाहित्ये किमायातं इत्यत आह— तेनैवेति । तेनैव स्वसामर्थ्येनैव स ईश्वरः तञ्च स्वोपासकञ्च तादृशं ज्ञानादिमन्तं अशुभभोगवर्जितञ्च कुर्यात् । अन्यथा मुक्तस्य ईश्वर-सारूप्यायुक्तेः इत्यर्थः । तस्मान्मुक्तस्य बुद्ध्यादिराहित्यं युक्तिविरुद्धमिति भावः ।। ५० ।।",
  "15051": "ननु ‘यत्र स्वानन्दिनः सन्तः’ इत्यत्र मुक्तस्य यः सुखभोग उक्तः स न घटते । मुक्तस्य सुखित्वे दुःखित्वापातात् । सुखदुःखयोः अविनाभूतत्वात् तथा च अत्र प्रयोगः विमतो मुक्तः सुखी न भवति दुःखरहितत्वात् । यः सुखी स दुःखरहितो न भवति यथा संसारी न चासौ मुक्तो दुःखरहितो न भवति तस्मात् न सुखी इत्यत आह— दुःखव्याप्तमिति ।। बद्धे संसारिणि सुखं वर्तमानसुखं दुःखव्याप्तं दुःखाविनाभूतं दृष्ट्वा संसारान्मुक्तेः निरस्यता सुखित्वे दुःखत्वापातभयात् सुखं निराकुर्वता वादिना स्वरूपञ्च निरस्येत मुक्ताविति शेषः । संसारिणि सुखदुःखयोः साहचर्यदर्शनमात्रेण मुक्तावपि तयोः अविनाभावं पश्यता स्वरूपस्यापि ताभ्यां साहचर्यदर्शनात् मुक्तौ सुखदुःखानङ्गीकारवत् स्वस्वरूपञ्च नाङ्गीक्रियेत इति भावः ।बाढमिति चेत्तत्राह—शून्येति । तदा मुक्तस्वरूपस्य निरासेऽङ्गीकृते शून्यवादी भवेत् । अयमत्र प्रयोगः— विमतो मुक्तः स्वरूपशून्यः चेतनत्वे सति दुःखरहितत्वात् । यः स्वरूपशून्यो न भवति स चेतनत्वे सति दुःखरहितोऽपि न भवति । यथा संसारीति । तस्मान्मुक्तस्य बुद्ध्यादि-राहित्यसाधिकाया युक्तेराभासत्वान्मुक्तस्य बुद्ध्यादिमत्वं स्वानन्दित्वं च स्थितमेतत् ।।५१।।",
  "15052": "एवं मुक्तस्य बुद्ध्यादिमत्वे सिद्धे अर्थात्सिद्धं देहवत्त्वं,तत्र शङ्कते— नन्वित्यादिना ।। विप्रतिपन्नो मुक्तजीव ऊर्मिमान् स्यात् षडूर्मिमान् भवितुं अर्हति देहवत्वतः देहवत्वात् चैत्रो यथा चैत्रवत् । अत्रेतिशब्दः शङ्काग्रन्थसमाप्तौ । अयमत्राभिप्रायः मुक्तस्य यदि बुद्ध्यादिकं स्यात्तर्हि तदाश्रयो देहोऽपि स्यात् देहवत्वे च ऊर्मिमत्वमपरिहार्यं,देहिनः संसारिणः तद्दर्शनात् । तद्वत्वे च मुक्तत्वव्याघात इति मुक्तस्य ऊर्मिमत्वपरिहारायादेहोऽङ्गीकार्यः । देहाभावे च बुद्ध्यादिमत्वं दुर्घटमिति वैशेषिकादयो मन्यन्त इति,एवं परोपन्यस्तस्य देहवत्वानुमानस्य उपाधिमाह— उपाधिरिति । तत्र ऊर्मिमत्वे,अशुद्धदेहिता,अशुद्धश्चासौ देहश्च सोऽस्यास्तीत्यशुद्धदेही,तस्य भावस्तत्ता,प्राकृतदेहित्वं इत्यर्थः । उपाधिः स्यात् । ऊर्मिमत्वस्य शुद्धदेहित्वं उपाधिः प्रयोजकः । तस्य च पक्षाद्य्वावृत्तिः स्वव्यावृत्या च साध्यस्योर्मिमत्वस्य व्यावर्तकत्वादस्त्येवौपाधिकत्वम् । यत्र अशुद्धदेहित्वाभावः तत्रोर्मिमत्वाभाव यथेश्वर इति व्याप्तिसम्भवात् । एवञ्चोपाध्यभावः साध्याभावसाधने हेतुर्भवति । तथा च प्रयोगः– विमतो मुक्त ऊर्मिमान् न भवति अशुद्ध-देहरहितत्वात् । ईश्वरवदिति । एवञ्च देहवत्वानुमानस्य सोपाधिकत्वात् न तेन साध्य-सिद्धिरिति ।। ५२ ।।",
  "15053": "एवं देहवत्त्वानुमानस्योपाधिग्रस्तत्वमुक्तवेदानीमनैकान्तिकता- माह— ।। अनैकान्तिकतेति ।। हेतोः देहवत्वहेतोः अनैकान्तिकता स्यात् । कुतः अधीशितुः ईश्वरस्य देहवत्वात् । अयमभिप्रायः पक्षत्रयवृत्तिर्हेतुः अनैकान्तीत्युच्यते । देहवत्वहेतुश्च पक्षीकृते मुक्ते वर्तते । मुक्तस्य ज्ञानानन्दात्मकदेहवत्वाङ्गीकारात् । ऊर्मिमत्वेन सम्प्रतिपन्ने सपक्षे संसारिणि च वर्तते । साध्याभावाधिकरणे विपक्षे ईश्वरे च वर्तते । तस्मात् अनैकान्तिक इति । ननु भवेद्देहवत्वहेतोः अनैकान्तिकता । यदीश्वरस्य देहवत्वं स्यात् तदेव नाभ्युपगच्छामः । तस्माद्विपक्षवृत्तित्वाभावात् कथं अनैकान्तिकता इत्यत आह— स इति । स ईश्वरः ओहश्चेत् देहरहितश्चेत् अनिच्छादिः इच्छादिगुणरहितः अपि भवेत् । किमिव?शशविषाणवत् । विमत ईश्वरः इच्छादिरहितः देहरहितत्वात् शशविषाणवत्,इति साधनानुमानं वा,यद्यदेहः स्यात् तर्हि इच्छादिरहितोऽपि स्यात् शशविषाणवदित्यापादनं वाऽत्राभिप्रेतम् ।। ५३ ।।",
  "15054": "नन्वीश्वरस्य ज्ञात्रादिरूपसद्भावात् कथं शशविषाणसाम्य-मित्यत आह— ज्ञात्रादीति ।। ईश्वरस्य ततः शशविषाणादेः वैलक्षण्याय विलक्षणत्व-सिद्धये ज्ञात्रदिरूपं स्यात् अङ्गीक्रियते चेत् तर्हि अस्येश्वरस्य देहवत्वं त्वयाप्यङ्गीकृतमेव कुत इति चेत्तत्राह— तदेवेति । तदेव ज्ञात्रादिरूपमेव देहशब्दोक्तम् । अस्माभिः इति शेषः । असावीश्वरः प्राकृताकृतिः प्राकृतदेहवान् न हि । अस्माभिः ईश्वरस्य प्राकृतदेहवत्वं न अङ्गीक्रियते । तथा च वस्तुनि विवादाभावस्य अप्रयोजकत्वात्सिद्धं ईश्वरस्य देहवत्वमिति देहवत्वहेतोः अनैकान्तिकता तादवस्थ्यमिति ।। ५४ ।।",
  "15055": "अस्तु तर्हीश्वरस्य अप्राकृतज्ञानानन्दात्मकस्वरूपभूतदेह-वत्त्वम् । तथापि प्रकृते मुक्तस्य देहवत्त्वे किं आयातमित्यतः प्रकृते योजयति— ।। एवमिति ।। मुक्तस्याप्येवं ईश्वरवत्स्वरूपदेहवत्त्वं,स्वरूपभूतज्ञानानन्दाद्यात्मकत्वं उररीकृतं अङ्गीकृतम् । अस्माभिरिति शेषः । तच्चेश्वरस्वरूपवदेव सिद्ध्यति । अत एवेश्वरवदूर्मिमत्वा-भावो बुद्ध्यादिमत्वं सिद्धम् । मुक्तस्य सुखभोग एवास्ति न दुःखभोग इत्येतदुपपादयति ।। नानिष्टेति ।। अत्राप्येवमिति सम्बध्यते । एवं ईश्वरवत् मुक्तस्याप्यनिष्टभोगो न स्यात् । कथंभूत इत्यत आह— प्राकृतेति । प्राकृतक्षेत्रं प्राकृतशरीरं तस्मात् सम्भव उत्पत्तिर्यस्य स तथोक्तः । प्राकृतशरीरसम्बन्धज इत्यर्थः । अनेनैतदुक्तं भवति– यदुक्तं परेण मुक्तस्य सुखित्वे दुःखित्वापात इति तदसत् । दुःखस्य प्राकृतशरीरनिमित्तकत्वात् मुक्तस्य च तदभावात् न दुःखभोगः । किन्तु केवलपरमानन्दभोग एवेति ।। ५५ ।।",
  "15056": "नन्वेवं ‘स्वरूपदेहमित्यत्र यदुक्तं मुक्तस्य देहात्मकत्वं तदयुक्तम् । देहस्य सावयवत्वात् । तदात्मकस्य च मुक्तस्य सावयवत्वापातात् । सावयवत्वे विनाशित्वं स्यादिति शङ्कते— ।। विमत इत्यादिना ।। विमतः सावयवत्वनिरवयवत्वाभ्यां विमतिविषयो मुक्तः अवयववान्न भवति । कुतः विनाशित्वप्रसङ्गतः विनाशः अस्यास्तीति,तस्य भावः तत्वं,तस्य प्रसङ्गः प्रसक्तिः तस्मादिति ततः । सावयवत्वे विनाशित्वापातात् न सावयव इत्यर्थः,अयमत्र प्रयोगः - विमतो मुक्तो निरवयवः अविनाशित्वात् परमाणुवत्,यद्यवयवी स्यात्तर्हि विनाशी स्यात् यथा पट इति विपक्षे बाधकतर्कश्च । तस्मान्निरवयवत्वात् न मुक्तस्य सावयवदेहात्मकत्वमिति । तदेतत्सामान्यतोऽनूद्य निराकरोति— अत्र मुक्ते अवयवा निरस्यन्ते चेत्,कीदृशाः?कीदृशा इत्यनेनावयवानां अनेकविधत्वं सूचितम् । तेनैव भिन्नावयवनिरासोऽभिन्नावयवनिरासो वेति विकल्पोऽपि सूचितः ।। ५६ ।।",
  "15057": "भिन्नावयवनिरासपक्षं दूषयति— सिद्धसाधनतेति ।। ते अवयवा भिन्ना अचिन्मया निरस्यन्ते चेत्तर्हि निरवयवसाधकविनाशित्वहेतोः सिद्धसाधनता स्यात् । मुक्तस्य भिन्नावयवराहित्यं सिद्धमस्माकम् । अभिन्नावयवनिरासपक्षं दूषयति— आत्मन इति । आत्मनो जीवस्य भेदरहिता अवयवा वादिभिः एष्टव्या अङ्गीकर्तव्या एव । अभिन्नावयवानां अङ्गीकार्यत्वात् न तन्निराकरणं युक्तमिति भावः ।। ५७ ।।",
  "15058": "ननु वैशेषिकैः कुत आत्माभिन्ना अवयवा अङ्गीकर्तव्या इत्यत आह— परमाण्विति ।। तेषां वैशेषिकाणां पक्षे आत्मनः परमात्मनो जीवात्मनो वा । व्याप्त्यै व्याप्तिसिद्ध्यर्थम् । परमाणुरादिर्येषां ते परमाण्वादयः तेषां देशास्तेषु । परमाणुद्य्वणुक त्र्यणुकाद्यवस्थानयोग्येषु स्थानेषु । व्यामादिकेष्वपि व्यायतं हस्तद्वयम् व्याम इत्युच्यते । स आदिर्येषां तेष्वपि,आत्मनः प्रदेशा अवयवा यथा स्युः अस्मत्पक्षेऽवयवा अभिन्नास्तथा स्युः । आत्मनो व्याप्तिं अङ्गीकुर्वतां वैशेषिकाणां पक्षे परमाण्वाद्यल्पस्थले व्यामादिबहुस्थलेषु च आत्मनः प्रदेशा अङ्गीकर्तव्याः । अन्यथा व्याप्त्यसम्भवात् । ते चात्मप्रदेशा आत्माभिन्ना एवाङ्गीकर्तव्याः । अन्यथा एकस्यात्मनः सर्वव्याप्त्यसम्भवात् । एवं सति तेषां पक्षे यथा आत्माभिन्ना आत्मप्रदेशाः तथाऽस्मत्पक्षेऽप्यात्मनो मुक्तजीवस्य त अवयवाः तदभिन्नाः,सुखज्ञानादिगुणा एव करचरणाद्यात्मकाः सम्भवेयुः इति भावः ।। ५८ ।।",
  "15059": "मुक्तस्यावयवत्वं प्रसाध्येदानीमिन्द्रियवत्वं प्रसाध्यते—\n।। मुक्त इत्यादिना ।। मुक्तो रूपादिवित् रूपादिविषयकज्ञानवान्,तादृशविषयवांश्च,जडान्यत्वे सति सत्वादीशवत् । नन्वीश्वरस्य रूपादिविषयकज्ञानाभावाद्दृष्टान्तः साध्यविकल इत्यत आह— दृष्टान्त इति । दृष्टान्तः ईशवदित्ययं दृष्टान्तः साध्येन साध्यधर्मेण विकलो रहितः स न भवतीत्यसाध्यविकलः । कुत इत्यत आह— तस्येति । तस्य ईश्वरवादिभिः अङ्गीकृतेश्वरस्य सर्वज्ञताग्रहात् सर्वज्ञताङ्गीकारात् । रूपादेरपि सर्वान्तः पातित्वा-त्तद्विज्ञानाभावे सर्वज्ञताऽसम्भवादिति भावः ।। ५९ ।।",
  "15060": "ननु सर्वज्ञत्वाद्रूपादिज्ञानवान् अपि ईशः न रूपाद्यनुभव-जन्यसुखवान् । सुखित्वे दुःखित्वापातात् । ‘मुक्तौ रूपादिवित्सत्वात्’ इत्यत्र च मुक्तस्य रूपादिज्ञानजन्यसुखानुभवो भवद्विवक्षितः । तस्माद्दृष्टान्तः असाध्यविकलो न भवतीत्या-शङ्क्य परिहरति— ईश्वर इत्यादिना ।। ईश्वरो रूपाद्यनुभवन्नपि जानन्नपि तेन रूपादि-ज्ञानेन सुखी न स्यात् दुःखप्रसङ्गात्,सुखित्वे दुःखित्वापातात्,इति मा वादि न ब्रूयात् । कुतः तद्य्वाप्तिदूषणात् । यः सुखी स दुःखी यथा चैत्र इति तदुक्तव्याप्तेर्दूषितत्वात् । ‘ननु सौख्यादिमान्नेशो दुःखादिरहितत्वतः’ इत्याशङ्क्य एवं ‘विमतो ज्ञानी न भ्रान्तिरहितत्वतः’ इति सत्प्रतिपक्षत्वेन च । तस्यैवामन्दमानन्दं वदन् ‘नाश्राव्यसौ कथमिति’ कालात्ययाप-दिष्टत्वेन च दुःखादिरहितत्वानुमानस्य प्रागेवास्माभिः दूषितत्वादिति भावः । तस्मात् ईश्वरस्य सुखाद्यनुभवसद्भावात् न दृष्टान्तोऽसाध्यविकल इति फलितार्थः ।। ६० ।।",
  "15061": "ननु भवेदिदं मुक्तो रूपादिज्ञानवान् जडान्यत्वे सति सत्वादीशवदिति सर्वज्ञेश्वरदृष्टान्तेन मुक्तस्य रूपादिज्ञानसमर्थं,सर्वज्ञमीश्वरं अभ्युपगच्छतः प्रति । ये तु निरीश्वरभाट्टाद्यास्तेषामयं दृष्टान्तो न सम्मत इति न तान्प्रतीदं समर्थनं युक्तमित्यत आह— दृष्टान्त इति ।। यस्य वादिनोऽयं दृष्टान्तो नेष्टः सर्वज्ञेश्वरदृष्टान्तो न सम्मतः तस्य व्यतिरेकः साध्यसाधनाभावः सोऽस्यास्तीति व्यतिरेकवान् स्यात् । साध्य-साधनाभावविशिष्टोऽन्यः कश्चन दृष्टान्तो भवति । यथा मुक्तो रूपादिविज्ञानवान् जडान्यत्वे सति सत्वात् यो रूपादिज्ञानवान् न भवति,स जडान्यत्वे सति सन्न भवति यथा शिलेत्यादि व्यतिरेकदृष्टान्तो भवतीत्यर्थः । निरीश्वरोऽपि यो भाट्टादिर्वेदप्रामाण्यभ्युप-गच्छति तं प्रति ‘यत्रानन्दाश्च मोदाश्च मुदः प्रमुद आसते । कामस्य यत्राप्ताः कामास्तत्र माममृतं कृधि’‘स तत्र पर्येति जक्षन् क्रीडन् रममाणः स्त्रीभिर्वा यानैर्वा ज्ञातिभिर्वा’ इत्यादिवाक्यं मुक्तस्य रूपज्ञानादिसद्भावे प्रमाणत्वेनोदाहर्तव्यम् । एवं मुक्तस्य देहेन्द्रियादि-मत्वं आनन्दभोगवत्त्वञ्च प्रसाध्येदानीमुपसंहरति— अत इति । अत मुक्तदेहेन्द्रियादिमत्त्वे साधनप्रमाणसद्भावाद्बाधकाभावाच्च असौ मुक्तः शुद्धचिद्देहेन्द्रियभोगी देहश्चेन्द्रियाणि च भोगाश्च,शुद्धा च सा चिच्च,तदात्मकाश्च ते देहेन्द्रियभोगाश्च तेऽस्य सन्तीति तादृशः ।।",
  "15062": "एवं अस्मदुक्तप्रकारेण मुक्तस्याप्राकृतदेहेन्द्रियज्ञानवत्वे प्रमाणसिद्धेऽपि वादिनामेवंविधमोक्षानभ्युपगमो न प्रमाणमूलोऽपि तु द्वेषमूल एव । तथापि तद्विरुद्धमोक्षाभ्युपगमश्च दुराग्रहमूल एवेत्याह— ।। स्वेति ।। स्वानन्दविषये स्वरूपभूतः आनन्दः स्वानन्दः स एव विषयो भोग्यो यस्मिन्,तस्मिन् । वेदोक्ते ‘यत्रानन्दाश्च मोदाश्च मुदः प्रमुद आसते’ ‘कामस्य यत्राप्ताः कामास्तत्र मामृतं कृधीन्द्रायेन्दो परिस्रव’ ‘अक्षण्वन्तः कर्णवन्तः सखायो मनोजवेष्वसमा बभूवुः’ ‘स तत्र पर्येति जक्षन् क्रीडन् रममाणः’ ‘सोऽश्नुते सर्वान् कामान् सह ब्रह्मणा विपश्चिते’त्यादिवेदवाक्यैरुक्ते,निर्दुःखा-नन्दरूपतया प्रतिपादिते युक्तिसाधिते, ‘ज्ञानप्रयत्नवाञ्छावानीशो न ह्यशुभं भजेत् । स्वसामर्थ्येन तेनैव तञ्च कुर्यात्स तादृशम् । सोऽदेहश्चेदनिच्छादिर्भवेच्छशविषाणवत् । मुक्तो रूपदिवित्सत्वाज्जडान्यत्वे सतीशवत्’ इत्यादियुक्तिभिश्च साधिते मोक्षे वादिनामयं द्वेषः कस्मात् । किं मूलः?अथ तद्विरुद्धे अस्मदुक्तमोक्षविरुद्धे निर्विशेषब्रह्मत्वादिरूपमोक्षे आग्रहो वा कस्मात् । तत्र च स्वसमयपक्षपातमन्तरेण न किञ्चिदपि कारणं पश्याम इत्यर्थः ।।",
  "15063": "‘आस्माकेऽपेक्षिते पक्षे’ इत्युक्तमुपसंहरति—\nतत इति ।। ततोऽस्मन्मतविरुद्धानामप्रामाणिकत्वात्प्रमाणविरुद्धत्वाच्च तानि मता-न्यनादृत्य स्वतः प्रमाणेन अन्यानपेक्षप्रमाणेन स्वप्रामाण्यग्रहणे स्वव्यतिरिक्तप्रमाणान्तर- निरपेक्षेणेत्यर्थः । वेदेन वेदितः स्वातन्त्र्याद्यशेषगुणपूर्णतया निर्दोषतया च प्रतिपादितः देवः क्रीडादिगुणविशिष्टः विष्णुः श्रीनारायणो मोक्षस्य दातेति विश्वं तत्तदपेक्षितं मोक्षाद्यखिलं शोभनं मङ्गलं भवति ।। ६३ ।।",
  "15064": "‘तदा तदाननाम्भोजादि’त्याद्युक्तमुपसंहरन्नेव ‘त्रिविक्रमार्यं सोऽपश्यत्’ इति प्रकृतमनुसरति— इत्यादीनिति ।। इत्यादीन् ‘प्रधानमपराधीनं’ इत्यादी-नर्थान् स्वपक्षसाधनपरपक्षनिराकरणरूपान् प्रमेयान् दर्शयन्ती,विश्वं अखिलमभिजानातीति विश्वाभिज्ञः पूर्णप्रज्ञस्तस्य उपन्याससंयुता व्याख्या त्रिविक्रमार्येण तदा शुश्रुवे ।। ६४ ।।",
  "15065": "अथेति ।। अथ श्रीमध्वोपन्याससमाप्त्यनन्तरं असौ त्रिविक्रमार्यः विविधान् नानाविधान् बोध एव चापो धनुस्तस्य यो गुणस्तेन ईरितान् प्रेरितान् विपक्षयुक्तान् मध्वमतविरुद्धसिद्धान्तयुक्तान् तीक्ष्णान् प्रतिपक्षप्रतिक्षेपदक्षान् तर्का एव शरास्तान् अनुमानाख्यशरानित्यर्थः । वीर्येण सामर्थ्येन प्रायुङ्क्त प्रयुयोज । कश्चिद्योद्धा प्रतिवीरनिरासाय चापगुणेरितान् विपक्षयुक्तान् वेः पक्षिणः पक्षाः पतत्राणि तैर्युक्तान्,विः पक्षिपरमात्मनोः’ इत्याभिधानम्,तीक्ष्णान् विविधान् सायकान् वीर्येण बलादाक्रम्य यथा विसृजेत्तद्वदिति श्लेषार्थः ।। ६५ ।।",
  "15066": "चिच्छेदेति ।। प्रहसन् अतुच्छधिषणः श्रीपूर्णप्रज्ञाचार्यः लीलया अनायासेन तान् त्रिविक्रमार्यप्रयुक्ताननुमानशरान् तदा प्रयोगसमनन्तरमेव तर्कसायकैः प्रत्यनुमानबाणैः अतिशयालुभिः अतितीक्ष्णैः चिच्छेद निराकरोत् । यथा कश्चिद्योद्धा अतिशयालुभिः सायकैः प्रयुक्तमात्रान् सायकान् छिनत्ति तद्वदिति श्लेषार्थः ।।",
  "15067": "अधार्याणीति ।। विजिगीषुः जेतुमिच्छन् द्विजश्रेष्ठः इतरे च ते जनाश्च तैरितरजनैस्त्रिवर्णेतरजनैरित्यर्थः । अधार्याणि त्रिवर्णेतरेषां वेदानधिकारित्वाद्धर्तुम- शक्यानि वेदास्त्राणि वैदिकान्यस्त्राणि ब्रह्मपाशुपतादीनि च । पूरुषैरनिवार्याणि अनिवर्त्यानि प्रयुक्तवान् । तर्केण पराजितः सन् वेदवाक्यानि स्वाभिमतार्थे प्रयुक्तवानित्यर्थः । विजिगीषुर्योद्धा शस्त्रयुद्धे पराजितोऽस्त्रयुद्धं यथा कुर्यात्तद्वदिति श्लेषार्थः ।। ६७ ।।",
  "15068": "वाक्यैरिति ।। असौ श्रीमध्वः तानि परप्रयुक्तानि वेदवाक्यानि अतिबलीयोभिः निरवकाशत्वेनोपजीव्यत्वेन चातिबलिष्ठैः,वैदिकैर्वाक्यैः स्वप्रयुक्तैरित्यर्थः । अर्थान्तरं प्रतिवादिप्रयुक्तस्य तदभिप्रेतार्थादर्थान्तरं प्रकटयन् प्रकाशयन् प्रत्यस्त्रैरिव सन्न्यवर्तयत् निवर्तितवान् । निवर्तनं नाम पराभिमतार्थप्रच्यावनमेव । यथा कश्चिद्योद्धा परप्रयुक्तास्त्रं प्रत्यस्त्रैर्निवर्तयेदिति भावः ।। ६८ ।।",
  "15069": "सप्तेति ।। चक्रमायुधं यस्य तस्य श्रीहरेः प्रियः श्रीमध्वः अमुना त्रिविक्रमार्येण सह एवमुक्तप्रकारेण सप्त चाष्टौ च सप्ताष्टौ,सप्ताष्टानां पूरणानि सप्ताष्टानि ‘तस्य पूरणे डट्’ इति डट् । दिनानि वादमुपक्रम्य । पञ्चदशदिनपर्यन्तमित्यर्थः । ‘कालाध्वनोरिति’ द्वितीया । वादं कृत्वा तं त्रिविक्रमार्यं निर्गतमुत्तरं यस्मात्स निरुत्तरस्तम् । प्रत्युत्तररहितमित्यर्थः । निर्गतं चोद्यं प्रश्नो यस्मात्स निश्चोद्यस्तम् । प्रश्नरहितञ्चेत्यर्थः चक्रे ।। ६९ ।।",
  "15070": "प्रणम्येति ।। शिष्ट उत्तमः असौ त्रिविक्रमार्यः प्रणम्य हे नाथ श्रीमध्व चपलस्य भावो चापलं क्षम्यताम् । ध्रुवं शाश्वतं,पदे पद्म इव पदपद्मे तयोः रजांसि,तेषां दास्यं दासत्वं मे मह्यं दीयतां इत्याचष्ट ।। ७० ।।",
  "15071": "व्याख्यामिति ।। भूयसी पूर्णा धीर्यस्य स श्रीमध्वः भाष्यस्य ब्रह्मसूत्रभाष्यस्य व्याख्यां उपन्यासमारेभे । सूरिनन्दनः सुब्रह्मण्यार्यनन्दनः श्रवणं भाष्यश्रवणम् आरेभे । सन्तः सज्जनाः प्रीतिमारेभिरे । असन्तो दुष्टा अन्यामप्रीतिमारेभिरे इति । त एते मध्वाद्याः एतानि व्याख्याप्रभृतीनि समं युगपत् आरेभिर उपचक्रमिरे ।।७१।।",
  "15072": "गुर्वाज्ञेति ।। गुर्वाज्ञागौरवात् श्रीमध्वाज्ञागौरवेण दुष्करां तदाज्ञामृते कर्तुमशक्यां भाष्यस्य श्रीमद्भाष्यस्य टीकां कुर्वन् असौ षडर्धविक्रमार्यः त्रिविक्रमार्य इत्यर्थः । महाचार्यं श्रीमध्वाचार्यं अभाषत ।। ७२ ।।",
  "15073": "कवीन्द्रैरिति ।। कवीन्द्रैर्ज्ञानिश्रेष्ठैः यतो यस्मात् भाष्याब्धेः श्रीमद्भाष्यसमुद्रात् न्याया एव रत्नानि शास्त्रन्यायाख्यरत्नानि अनिशं निरन्तरं सङ्गृह्यापि उद्धृत्यापि न समाप्यन्ते । समुद्राद्रत्नान्यनिशं सङ्गृह्यापि यथा न समाप्यन्ते एवमेव भाष्यादपि न्याया उद्धृत्य न समाप्यन्त इति भावः । न्यायाः श्रुत्यर्थविचाराङ्गभूताः उपक्रमोपसंहाराभ्यासापूर्वफलार्थवादाः । श्रुतिलिङ्गवाक्यप्रकरणस्थानसमाख्यानि । तथा प्रमाणानां प्राबल्यदौर्बल्यविचाराङ्गभूतानि,निरवकाशत्वसावकाशत्वोपजीव्यत्वोपजीवकत्व बहुत्वाल्पत्वानि चोच्यन्ते । ते च न्याया अस्मिन् भाष्ये तत्र तत्र व्युत्पादिता इत्यर्थः । तस्मादस्य भाष्यस्य गाम्भीर्यं अद्भुतम् ।। ७३ ।।",
  "15074": "दशेति ।। एषु भाष्याण्येव आलया मन्दिराणि तेषु भाष्याख्यमन्दिरेषु । उपनिषद्भाष्याख्यमन्दिरेष्वित्यर्थः । युक्ता उपपन्ना अर्थास्त्वयोक्ता उपनिषदर्थाः देवीः द्योतमानार्थाः दश च ता उपनिषदश्च दशोपनिषदः दशवेदान्तान् समीप्सिता अभीष्टा देवा भर्तृभूता देवा इत्यर्थः । आलयेषु स्वमन्दिरेषु युक्ताः सङ्गता देवीरिव अलं सम्यग् प्रसादयन्ति विवृण्वन्ति । सुखेन विज्ञातार्थन् कुर्वन्तीत्यर्थः । देवा यथा स्वभार्याः प्रसादयन्ति तद्वदिति भावः । अत्रोपमालङ्कारः ।। ७४ ।।",
  "15075": "गीतेति ।। आभ्यां,तात्पर्यञ्च भाष्यञ्च तात्पर्यभाष्ये गीतायास्तात्पर्यभाष्ये,ताभ्याम् । न विद्यते प्रतीकारः प्रतिषेधो येषां तैः । परैर्निराकतुर्-मशक्यैरिति यावत् । गोगणैर्वचनसमूहैर्विश्वं विवक्षितं सर्वं प्रमेयजातं,र्ओन्दुभ्यां गोगणैः किरणसमूहैः विश्वं जगदिव अधिकं यथा भवति तथा प्रकाश्यते ।। ७५ ।।",
  "15076": "इतिहासेति ।। भवतश्चित्तं तदेवाद्रिर्मन्दरगिरिस्तेनालो-डितान्मथितात् । इतिहासश्च पुराणानि च तान्येवाब्धिस्तस्मात् । जातामुत्पन्नां भारतस्य तात्पर्यं तदेव सुधा तां सन् सत्पुरुषः को न सेवते । स्पष्टः श्लेषार्थः ।। ७६ ।।",
  "15077": "पुराणेति ।। भाषाणां गुह्यदर्शनसमाधिलक्षणभाषाणां त्रयं तद्विदन्तीति भाषात्रयवेदिनः । ते न भवन्तीत्यभाषात्रयवेदिनस्तेषाम् । पुराणस्थानपान्थानां एकार्थावच्छिन्नं वाक्यजातं प्रकरणम् । प्रकरणजातं स्थानमित्युच्यते । पुराणानां स्थानानि प्रकरणजातानि तेषु पान्थास्तेषाम् । पुराणकथाप्रकरणजातेषु वर्तमानानामित्यर्थः । सुसखा श्रीभागवतनिर्णयः श्रीभागवतस्य निर्णयोऽर्थनिश्चयो यस्मिन् स तथोक्तः । श्रीभागवत- तात्पर्यनिर्णयाख्यो ग्रन्थ इत्यर्थः । भवता चक्रे कृतः । तत्तदशेषभाषामजानतां पथिकानां तत्तद्भाषां जानन् कश्चिद्यथा सुसखा स्यात् तद्वदेव भाषात्रयमजानतां पुराणकथासङ्कथने प्रवर्तमानानां पुरुषाणां सुसखेत्यर्थः ।। ७७ ।।",
  "15078": "क इति ।। उत्तमं ग्रन्थोत्तमं,अमरैर्भगवन्मूर्तिभिः वर्णाभि-मानिभिर्ब्रह्मादिदेवैर्वा आश्रिता छाया वर्णपङ्क्तिर्यस्य स तथा तम् । ‘छाया पङ्क्तौ प्रतिमायामर्के योषित्यनातपे । उक्ता वै पावने कान्तौ शोभायां च तमस्यपी’ति हेमचन्द्रः । यद्वा आश्रिता छाया सिद्धान्तो यस्य स तथा तमिति । तन्त्रेषु तन्त्रग्रन्थेषु सारं श्रेष्ठं तन्त्रसाराख्यग्रन्थमित्यर्थः । अमरैराश्रितच्छायं कल्पद्रुममिव कल्पवृक्षमिव प्राप्य कः पुमान् पर्याप्तं सम्पूर्णं वाञ्छितं यस्य स तथा,न स्यात् । कल्पद्रुमच्छाया यथाऽमरैराश्रितैवं तन्त्रसारस्य सिद्धान्तोऽमरैराश्रितः । एवंभूतं तन्त्रसारं प्राप्य कः पुमान् पर्याप्तवाञ्छितो न स्यादित्यर्थः ।। ७८ ।।",
  "15079": "लोकानामिति ।। हे करुणाकर श्रीमध्व भवान् लोकानां जनानां अस्य मार्गस्य वादजल्पवितण्डाख्यकथात्रयमार्गस्य तथा प्रत्याक्षानुमानागमाख्य-प्रमाणत्रयमार्गस्य च अवलोकाय दर्शनाय,नेत्रस्याभेवाभा ययोस्ते नेत्राभे मार्गावलोकने नेत्रं यथा कारणं तद्वदेव वादादिकथात्रयमार्गावलोकनाय,कथालक्षणाख्यं प्रकरणं नेत्राभं,प्रत्यक्षादिप्रमाणत्रयस्योद्देशविभागलक्षणाद्यवलोकनाय प्रमाणलक्षणाख्यं प्रकरणं नेत्राभ-मित्यर्थः,एवं वादसन्मानलक्षणे वादश्च सन्मानं सत्प्रमाणं तच्च तयोर्लक्षणे ययोस्ते कथालक्षणप्रमाणलक्षणाख्यप्रकरण इत्यर्थः व्यधात् चक्रे ।। ७९ ।।",
  "15080": "एकाकीति ।। यस्तत्वनिर्णयपार्थ एकाकी असहायवान् विद्विषां वादिनां मौलिषु मस्तकेषु पदं पादं चक्रे । तान् निराकरोतीत्यर्थः । अयं तत्वनिर्णयपार्थस्तत्वानां परापरवस्तूनां निर्णयो यस्मिन् स विष्णुतत्वनिर्णयाख्यो ग्रन्थः स पार्थ इव अर्जुन इव केन नाम न पूज्यते?सर्वैरपि पूज्यत इति भावः ।। ८० ।।",
  "15081": "वादादय इति ।। मारुतेन वायुना त्वया ईरिताः प्रोक्ताः वादः वादाख्यं तत्वोद्योतं प्रकरणमादिर्येषां ते वादादयः प्रकरणान्येव स्फुलिङ्गा अलं तनवोऽपि अणवोऽपि विपक्षाः प्रतिवादिन एव कक्षं वनं क्षिण्वन्ति नाशयन्ति । वायुनोद्बोधिता अग्निकणा यथा वनं नाशयन्ति तद्वद्वायुना त्वया प्रोक्तानि तत्वोद्योतादि-प्रकरणानि प्रतिवादिनो निराकुर्वन्तीत्यर्थः । अत्र रूपकालङ्कारः ।। ८१ ।।",
  "15082": "अनन्त इति ।। त्वया,आत्मनः स्वस्य परिज्ञप्तिः परिज्ञानं तस्यै । स्वसमार्थ्यज्ञापनायेत्यर्थः । अणौ,भाष्यस्य सङ्ग्रहो यस्मिन् स भाष्यसङ्ग्रहस्तस्मिन् । अणुवेदान्तभाष्य इत्यर्थः । अनन्तोऽपरिमितोऽर्थः,कृष्णेन यशोदाकृष्णेन आननान्तरे विवृतवदनान्तरे आत्मपरिज्ञप्त्यै यशोदां स्वसामर्थ्यज्ञापनार्थं अनन्तोऽपरिमितः अर्थः प्रपञ्चः स इव प्रकटितः । अहो एतदाश्चर्यम् ।। ८२ ।।",
  "15083": "भगवन्निति ।। हे भगवन् श्रीमध्व लौकिकीं लोकविषयां चित्रकवितां विचित्रकवित्वं दर्शयन् त्वं गोप्यं गोपनीयं विश्वस्य विस्मयो यस्मात्तं,भारतस्य सङ्क्षेपस्तं यमकभारतम् । भारतसङ्क्षेपात्मककाव्यरूपग्रन्थमित्यर्थः । अकृथाः कृतवानसि ।।",
  "15084": "नानेति ।। त्वयि विद्यमानास्त्वया कृता इत्यर्थः । स्तोत्राणि च गाथाश्च ता आदयो येषां ते,नानाविधानि सुभाषितानि येषु ते,ते च ते स्तोत्रग्रन्था-दयश्च,तेषां कृतिर्निर्माणं,तदात्मिकाश्च ताः सत्कृतयः,शोभनकरणानि ताः,नानासुभाषित स्तोत्रगाथादिकृतिसत्कृतीः,रत्नाकरे समुद्रे रत्नश्रेणीर्वा रत्नसमूहानिव के गणयन्ति?त्वदीयकृतीनां साकल्येन गणनेऽपि न कोऽपि समर्थः किमु वर्णन इति भावः ।। ८४ ।।",
  "15085": "एष्विति ।। मितानपि शब्दतः परिमितानपि अमितार्थान् अपरिमितार्थान् ददतीति तान् । अमितार्थवाचकानित्यर्थः । एतान् ग्रन्थान् चिन्तामणीन् तत्सदृशान् चिन्तयन्ती सतां सज्जनानां सभा एषु भवत्प्रणीतेषु श्रीमद्भाष्यादिग्रन्थेषु दभ्र इति स्वल्प इति मतिर्येषां तान् । एते ग्रन्था अल्पा इति मन्यमानानित्यर्थः । दभ्रान् योग्यतया अल्पान् पुरुषान् उच्चैः सम्यक् हसति । चिन्तामणय परिमाणतो मिता अपि यथा अमिताभीष्टप्रदास्तथा एते भवत्प्रणीता ग्रन्थाः शब्दतो मिता अपि अमितार्थवाचका-स्तानेतान् दभ्रान्मन्यमानानल्पमतीन् पुरुषान् सतां सभोच्चैर्हसतीति भावः ।। ८५ ।।",
  "15086": "अपर इति ।। एतेषु ग्रन्थेषु सत्स्वपि अस्माभिरपरोऽपि ग्रन्थः,पुरा इन्द्रादिषु सत्स्वपि अमरैरपरस्तारकारिरिव स्कन्द इवेष्यते ।। ८६ ।।",
  "15087": "अपरो ग्रन्थः कुत इष्यत इत्यत आह— ग्रन्थेभ्य इति ।। एभ्योऽगाधेभ्यो ग्रन्थेभ्यो युक्तयो भवदभिमतयुक्तयो मनोमान्द्यादस्मद्बुद्धेरल्पविषयत्वाद्धेतोः दुरुद्धरा उद्धर्तुमशक्याः । ततो नोऽस्माकं व्यक्ताः स्पष्टास्तर्कततयो युक्तिसमूहा यस्मिन् स तथा तमपरं ग्रन्थं कुरु ।। ८७ ।।",
  "15088": "इतीति ।। त्रिविक्रमार्येणेतीत्थमर्थितः स मध्वः सतां सुधां अमृतवत्परितोषिणीं दुर्वादिनां यो गर्वः स एवाद्रिः पर्वतस्तस्य पविरिव वज्रमिव दुर्वादिनां गर्वपर्वतस्य वज्रायितामित्यर्थः । मायिन एव ध्वान्तोऽन्धकारस्तस्य निरासे रविद्युतिरिव द्युतिर्यस्यास्तां अनुव्याख्यां चक्रे ।। ८८ ।।",
  "15089": "युगपदिति ।। कदाचित् एनां श्रीमदनुव्याख्यां युगपद्रचयन् चतुरः कुशलः श्रीमध्वो निर्गतमन्तरं व्यवधानं यथा भवति तथा निरन्तरं चतुरः शिष्यान् लीलया ओखयत्खलु । स्वयं रचयन्नेवाध्यायचतुष्टयं चतुर्भिः शिष्यैर्निरन्तरमलेख-यदित्यर्थः । तच्च लीलयैव ।। ८९ ।।",
  "15090": "युक्ताया इति ।। एष श्रीमध्वस्तत्र श्रीमदनुव्याख्याने आत्मना प्रोक्ताया युक्ताया उपपन्नायाः युक्तिमालायाः कवीन्द्रैः दुष्करं कर्तुमशक्यं विवरणं व्यक्तं यथा भवति तथा चक्रे । श्रीमदनुव्याख्यानोक्तपूर्वपक्षसिद्धान्तयुक्तिप्रकाशानुरूपं श्रीमन्न्यायविवरणाख्यमपरं ग्रन्थं चक्र इत्यर्थः ।। ९० ।।",
  "15091": "श्रीविष्णुतीर्थार्यवर्णनमुपक्रमते— मध्वेन्दोरित्यादिना ।। मध्वेन्दोः नित्यसम्बन्धात् दर्शनश्रवणादिरूपात् निर्गतौ तमस्तपौ ययोः ते निस्तमस्तापे तादृशे चेतसी ययोः तौ तयोः निस्तमस्तापचेतसोः माता च पिता च पितरौ तयोः पित्रोः वैकुण्ठं यातयोः सतोः अस्य श्रीमध्वस्य अवरजः गृहे अवसत् ।। ९१ ।।",
  "15092": "विधीति ।। विधेः दैवस्य या भ्रूः तस्या यो विभ्रमो विलासः परिपाक इति यावत् । तेन भ्रश्यन्ती धनानि च गावश्च धान्यानि च सम्पदश्च धनगोधान्यसम्पदो यस्य स तथा तेन । अत एव निर्बेदोऽस्यास्तीति निर्वेदी तेन । विरक्तिमतेत्यर्थः वेदविदा तेन अवरजेन वेदवादिराट् वेदवादिश्रेष्ठः श्रीमध्व आपे प्राप्तः । विधिवशात् धनादिनाशे सति विरक्तो मध्वानुजो मध्वमगमदित्यर्थः ।। ९२ ।।",
  "15093": "पारिव्राज्यमिति ।। उर्वी ईक्षा यस्य स उर्वीक्षः श्रीपूर्णप्रज्ञः। परिव्राजो भावः पारिव्राज्यं यत्याश्रममित्यर्थः । प्रार्थयन्तं मुहुः पादानम्रं तं इमं स्वानुजं समयापेक्षया कालापेक्षया धाम मन्दिरं गमयामास । नायं कालः सन्यासस्य कालान्तरे भविष्यति इत्युक्तवा तावत् गृहं गमयामास इत्यर्थः ।। ९३ ।।",
  "15094": "नेति ।। ज्येष्ठं स्मरन् धीरा धीः यस्य स धीरधीः सन्न्यासे स्थिरबुद्धिरित्यर्थः । स मध्वानुजो समयार्थी सन्न्यासकालं प्रतीक्षमाणः सन् चतुर्दश-वत्सरान्ते समेष्यामीति श्रीरामोक्तसमयं प्रतीक्षमाणो ज्येष्ठं रामं स्मरन् रामानुजो भरतो यथा,तथा न जघास न आदत् । अद भक्षणे लिट् । न सुष्वाप,न जहास न हासं चकार ।।९४।।",
  "15095": "राज्य इति ।। भगवान् श्रीमध्वः शरदत्यये दृत्वसाने विरहादर्दितं भविष्यद्विरहाद्दुःखितं राजानं जयसिंहं कथञ्चिद्राज्ये संस्थाप्य अवतारभुवं स्वावतारस्य भुवं पाजकक्षेत्रं प्रायात् ।। ९५ ।।",
  "15096": "विशुद्धेति ।। विशुद्धे द्वे कुले यस्य स तथा तं निर्दुष्ट-मातापितृ वंशजं इत्यर्थः । श्रुतिसम्बन्धी श्रौतः तम् । श्रुतिपाठतदर्थावधारणयुक्तमित्यर्थः । शुचिं मनोवाक्कायशुद्धिमन्तम् । कृता अनुष्ठिता पितृक्रिया नित्यनैमित्तिकपितृकार्यं येन तम् । तत्कालानुष्ठितजीवच्छ्राद्धात्मकपितृकार्यमित्यर्थः । विषयान् भुक्तवा विरक्तं अनुजं यतिं चकार । अत्र विशुद्धद्विकुलत्वादयो धर्माः यत्याश्रमदाने हेतव इत्यर्था एभिः विशेषणैः दर्शिताः ।। ९६ ।।",
  "15097": "रहसीति ।। ब्रह्मणा समो ब्रह्मसमः चतुर्मुखसदृशः श्रीमध्वः पञ्चाग्निमध्ये तपो येषां ते पञ्चतपसः । पञ्चाग्निमध्ये तपश्चरन्तः इत्यर्थः तपस्विनो यद्ब्रह्म न विदुः अतिरहस्यं तद्ब्रह्म रहसि अमुष्मा अनुजाय ददौ उपदिदेश ।। ९७ ।।",
  "15098": "प्रेमेति ।। प्रीतितीर्थः आनन्दतीर्थः प्रेम एव अमृतं प्रेमामृतं तेन प्रसन्नम् । तत् च तत् आस्यं च प्रेमामृतप्रसन्नास्यं तत् च स्मितमेवाङ्गं सहकारि यस्य स चासौ अपाङ्गश्च स च प्रेमामृतप्रसन्नास्यस्मिताङ्गापाङ्गौ तौ पूर्वकौ यथा भवति तथा । अस्मै यतये स्वावरजाय श्रीविष्णुतीर्थनाम प्रदत्तवान् ।। ९८ ।।",
  "15099": "श्रवणेति ।। वेदान्तगुरुसोदरः श्रीमध्वानुजः श्रीविष्णु-तीर्थाचार्यः वेदान्तशास्त्रस्य श्रवणेन अनुवादेन प्रमेयानुवादेन मननेन चिन्तनेन च कालं समयं अवृथा अवन्ध्यं अकरोत् ।। ९९ ।।",
  "15100": "स इति ।। स श्रीविष्णुतीर्थाचार्यः स्वस्थं स्वस्मिन् स्थितं गुरोः श्रीमध्वाचार्यस्य कुपाङ्कुरं,दान्तिः इन्द्रियनिग्रहः सा च भक्तिश्च माधुर्यं वाङ्ममनसोरपारुष्यं तच्च परिचर्या शुश्रूषा सा च ता आदयो येषां गुणानां त एव मेदुराणिअङ्कुराभिवृद्धिसाधनानि तैः । ‘सान्द्रस्निग्धस्तु मेदुर’ इत्यमरः । दान्तिभक्तिमा-धुर्यपरिचर्यादिमेदुरैः महाविटपिनं महावृक्षं चक्रे स्वगुरुकृपांकुरं स्वीयदान्त्यादिभिरवर्धयदिति भावः ।। १०० ।।",
  "15101": "अनन्तेति ।। अनन्तमतेः श्रीपूर्णप्रज्ञस्य कारुण्यं दया तदेव कल्पद्रुमः सोऽस्यास्तीति तादृशस्य तस्य श्रीविष्णुतीर्थस्य महिमा जनैः अवर्ण्योऽपि वर्णयितुं अशक्योऽपि लोलस्य भावो लौल्यं तस्मात् तन्महिमानमनुक्तवा स्थातुं धैर्याभावादित्यर्थः । मनाक् ईषत् संवर्ण्यते ।। १०१ ।।",
  "15102": "चतुर इति ।। प्रवचने श्रीमध्वशास्त्रव्याख्याने चतुरः मनोः मन्त्रस्य संसिद्धिः अस्यास्तीति मनुसंसिद्धिमान् असौ श्रीविष्णुतीर्थार्यो मध्वदासं मां पूरणी अस्मादयं द्वितीय इत्यादिसङ्ख्या पूरणीसङ्ख्या सा मागात् न प्राप्नोत् इति मनो व्यधात् । मनसैवममन्यतेत्यर्थः । मध्वशिष्याग्रगण्यं वदेत् तथा यतिष्य इति अमन्यत इति भावः ।।",
  "15103": "दिशमिति ।। शशिनः चन्द्रस्य दिशं उत्तरदिशमित्यर्थः । प्रयान्तं भुवि चरन्तं विष्णुतीर्थं तीर्थरूपं कं जलं च तीर्थकं पर्यशोधयत् शुध शौचे लङ् । विष्णुतीर्थं च तीर्थकं तीर्थजलं पर्यशोधयत् । गङ्गादितीर्थस्नानेन श्रीविष्णुतीर्थार्यः शुद्धकायोऽभूत् । भागवतश्रेष्ठस्य मज्जनेन तीर्थसलिलानि च पावनानि अभूवन् इत्यर्थः ।।",
  "15104": "आकामानामिति ।। असौ श्रीविष्णुतीर्थार्यः न विद्यते काम इच्छा येषां तेषां अकामानां अनेकेषां तप एषां अस्तीति तपस्विनः तेषां सिद्धेः तपःसिद्धेः भूमिः स्थानं सिद्धिभूमिः तां,हरिश्चन्द्रमहीधरं तन्नामकं पर्वतं तिरोहितोऽन्तर्हितः आत्मा स्वरूपं यस्य स तथा सन् योगसामर्थ्यात् सर्वप्राणिभिः अदृश्यः सन् इत्यर्थः प्राप ।।१०४।।",
  "15105": "द्वन्द्वेति ।। वीरः अध्यवसायान्तगामी असौ विगतो मत्सरो यस्मात् स विमत्सरः सन् अपि द्वन्द्वमेव शीतोष्णादिद्वन्द्वमेव दुःखानलो दुःखाग्निः मात्सर्येण अशनमादिर्यस्य तदशनादि,तस्य द्वन्द्वदुःखाग्नेः इन्धनवत् आचरतीती इन्धनायितं मत्वा तत्याज ।। १०५ ।।",
  "15106": "भक्तैरिति ।। यतिशेखरो यतिश्रेष्ठो भक्तैः अनुगिरं गिरेः समीपं ‘गिरेश्च सेनकस्य’ इत्यव्ययीभावान्ताट्टज्वा । नीतं पञ्चगव्यं प्रार्थितःसन् पञ्चमे पञ्चमे दिने किञ्चित् पपौ ।। १०६ ।।",
  "15107": "स इति ।। साहसं अस्यास्तीति साहसी तच्च पञ्चगव्यञ्च त्यजन् स विष्णुतीर्थः तापसान् अतिक्रम्य वर्तमानं अतितापसं तपः,क्षितौ पन्नैः पतितैः बिल्वपर्णैः सलिलैः अपि तृप्तिमान् सन् तेपे ।। १०७ ।।",
  "15108": "यथेष्टमिति ।। यमो मनःसंयमोऽस्यास्तीति यमी सुनियमः शोभनव्रतनियमोऽस्यास्तीति सुनियमी दैवभग्ना ईश्वरप्रतिहताः तदनुग्रहरहिता इत्यर्थः । तपस्विनो यां शिलां,एकं च तदहश्च एकाहम् । ‘राजाहःसखिभ्य’ इति टच् । नाध्यासते ‘अधिशीङ्स्थासां कर्म’ इति कर्मत्वम् । तां शिलां यथेष्टं बहुकालपर्यन्तमित्यर्थः । अध्यास्त । दैवानुग्रहरहिताः तपस्विनो यस्यां शिलायां एकाहमपि स्थातुं असमर्थाः तस्यां शिलायां अयं बहुकालं वसन् तपश्चकारेति भावः ।। १०८ ।।",
  "15109": "पवनेति ।। पवनांशानुजो मध्वानुजः रेचकं आदिः येषां तानि तथा तैः । रेचकपूरककुम्भकैरित्यर्थः । पवनं शारीरं वायुं जित्वा,हृषीकाण्येवाश्वाः तान् । इन्द्रियरूपाश्वानित्यर्थः । विषयेभ्यः शब्दादिभ्यः मनोयन्त्रा मनोनामकसारथिना समाहरत् ।। १०९ ।।",
  "15110": "स्मरन्निति ।। अधिकश्चासौ आत्मा च अध्यात्मा श्रीहरिः तद्विचारे कोविदोऽध्यात्मकोविदः,मुरारेः श्रीकृष्णस्य आकारं स्मरन्,गुरूक्तमार्गेण स्मरन् सन् दध्यौ । एवं कुर्वन् सन्,योगो मनोयोग एषामस्तीति योगिनः तैः लभ्यं प्राप्यं,आधेर्मनःक्लेशस्य शमनं शान्तिः यस्मात् तं आधिशमनं समाधिं निरन्तरं भगवति मनोयोगम् । तथा च उक्तं ‘परे हि योगो मनसः समाधि’रिति । लब्धवान् ।। ११० ।।",
  "15111": "मौकुन्द इति ।। सुन्दरे स्वानन्दादिगुणार्णवे शोभना-नन्दादिगुणसिन्धौ स्वाश्चर्येषु शोभनाश्चर्येषु रत्नं उत्तमं तस्मिन् स्वाश्चर्यरत्ने मौकुन्दे मुकुन्दसम्बन्धिनि रूपे मग्नात्मा मग्नचित्तः स अन्यत् ध्यानविषयभगवद्रूपादन्यत् किञ्चिद्वस्तु न विवेद असंप्रज्ञातसमाधिस्थोऽभूदित्यर्थः ।। १११ ।।",
  "15112": "कामेति ।। तस्य श्रीविष्णुतीर्थस्य कामः फलकामना स एव त्रासो मणिदोषः तेन विहीनः तस्य । मणिः यथा दोषहीनः स्यादेवमस्य फलाख्यदोषरहित इत्यर्थः । सुज्ञानमेव शोभनापरोक्षज्ञानमेव चक्षुर्यस्य तस्य । मणिप्रकाशश्चक्षुरित्युच्यते । मणिः यथा शोभनप्रकाशवान् स्यात्तथा तद्योगोऽपि सम्यक् अपरोक्षवानित्यर्थः । योग एव मणिर्योगमणिः तस्य । कैवल्यमेव मोक्ष एव साम्राज्यं तद्विना अस्य अर्घो मौल्यं न अभूत् । यथा कस्यचिद्रत्नविशेषस्य साम्राज्यं विना मौल्यं न स्यात् तथा तद्योगस्यापि कैवल्यं विना यत्फलं तन्नाभूदिति भावः ।। ११२ ।।",
  "15113": "मध्वानुज इति ।। मध्वनाथः श्रीहरिः तदा मध्वानुजे यं प्रसादं अनुग्रहं व्यधात् स अनुग्रहः चित्ताविषयत्वात् वा गोप्यत्वात् वा न वर्ण्यते ।।११३।।",
  "15114": "अहो इति ।। यतः धन्योऽसौ विष्णुतीर्थः अस्मिन् युगे कलियुगे इमां सिद्धिं तपःसिद्धिं आपे तस्मात् महाबोधसेवामहिमा श्रीमध्वाचार्यशुश्रूषामहिमा अहो आश्चर्यम् इति स महिमा अमरैः देवैः अलाल्यत आदृतोऽभूत् ।। ११४ ।।",
  "15115": "तीव्रेति ।। तीव्रं व्रतं यस्य स तथोक्तः । अन्यदुष्करव्रत-विशेषयुक्त इत्यर्थः । इन्द्रियमतीतं अतीन्द्रियं तद्वेत्ति इति अतीन्द्रियवित् । तपो-महिम्नाऽतीतानागतज्ञानीत्यर्थः । विद्याभिरब्धिरिव विद्याब्धिः तर्कपण्डितः तर्कशास्त्रकुशलः अनिरुद्ध इति पदं नाम तस्याधारः अनिरुद्धतीर्थाचार्य इत्यर्थः । प्रेष्टोऽतिप्रियः शिष्यः तं विष्णुतीर्थाचार्यं स्वगुरुं आययौ,हरिश्चन्द्रगिरौ ददर्शेत्यर्थः ।। ११५ ।।",
  "15116": "तेनेति ।। अनिरुद्धतीर्थाचार्येण सम्प्रार्थितम् । रूप्यपीठ-गमनायेति शेषः । अत एव रूप्यपीठं यातं इमं विष्णुतीर्थार्यं दृष्ट्वा प्रजाः शिष्यजना स्वेषु कृपया पुनः सम्प्राप्तं कृत्स्नज्ञं श्रीपूर्णप्रज्ञाचार्यं मेनिरे । श्रीमध्वतदनुजयोः सादृश्यात्प्रजाः श्रीमध्वानुजं दृष्ट्वा स्वेषु कृपया श्रीमध्वं एव पुनः सम्प्राप्तं मेनिर इत्यर्थः ।। ११६ ।।",
  "15117": "कवीन्द्रेति ।। अस्य श्रीविष्णुतीर्थस्य कवीन्द्रतिलकः कविश्रेष्ठानां तिलक इव तिलकः विद्वच्छेखरो विद्वच्छेष्ठः तापसेषु अग्रणीः,मध्वकेलीशुकः श्रीमध्वस्य क्रीडायाः शुकः व्यासपदाश्रयः व्यासस्य पदं नाम बादरायणनामेत्यर्थः । तस्याश्रयो व्यासपदाश्रयः बादरायणतीर्थ इत्यर्थः । एवंभूतः शिष्योऽभूत् ।। ११७ ।।",
  "15118": "असाविति ।। सामर्थ्यैः नृणां कौतुकं आश्चर्यं कुर्वन् असौ श्रीविष्णुतीर्थाचार्यः ध्रुवं निश्चयं यथा भवति तथा दास्यं यातं बादारायणतीर्थाख्यं अनुग्रहं कुर्वन् सन् इत्यर्थः । महतामपि ज्ञानिनामपि महान्तं ज्ञानादिगुणैः महान्तं व्यधात् चकार ।।",
  "15119": "आरुरोहेति ।। हरेः प्रीतिकृत् यः श्रीविष्णुतीर्थाचार्यः परैः अन्यैः दुरारोहं अप्राप्यं महान्तं महिमानं आरुरोह प्राप इत्यर्थः । गुहप्रियं षण्मुखप्रियं महीध्रं च आरुरोह । नरागम्यं कुमारपर्वताख्यसह्यशिखरं आरुरोह इत्यर्थः ।। ११९ ।।",
  "15120": "आकृष्ट इति ।। व्याप्तैः अस्य श्रीमध्वस्य गुणैः आकृष्टो यो गोदाया गोदावरीतीरात् उपाययौ । स सुचेतसः श्रीपूर्णप्रज्ञाचार्यस्य अन्यः शिष्यः पद्मनाभतीर्थाख्योऽभूत् ।। १२० ।।",
  "15121": "श्रुत्येति ।। श्रुत्या वेदान्तशास्त्रश्रवणेन मत्या मननेन सदा- भक्तया सनातनभक्तया विरक्तया नित्यसेवया प्रसन्नः,प्राज्या भूयसी ईक्षा ज्ञानं यस्य स प्राज्येक्षः श्रीपूर्णप्रज्ञाचार्यः तस्मै पद्मनाभतीर्थार्याय सद्यः द्राक् ‘सद्यो द्राङ्मंक्षु च द्रुतं’ इत्यमरः । शुभां विद्यां परमात्मतत्त्वविद्यां ददौ ।। १२१ ।।",
  "15122": "वेदान्तेति ।। युक्तिप्रवाहा वैशेषिकादीनां युक्तिसमूहाः तेषु संरम्भात् कोपात्,परशास्त्राण्येव वैशेषिकादिपरशास्त्राण्येव नद्यः तासु चरतीति तथोक्तः । तन्न्यायेन तद्युक्तिनिराकरणार्थं वैशेषिकादिपरशास्त्राख्यनदीषु प्रवर्तमान इत्यर्थः । यो विद्वत्तिमिङ्गिलो जातु कदाचिदपि वेदान्ताब्धिं वेदान्तशास्त्राख्यसमुद्रं न जहौ । तिमिङ्गिलो नाम मत्स्यविशेषः । ‘तिमिर्नाममहामत्स्यस्तद्गिलस्तु तिमिङ्गिलः । तिमिङ्गिलगिलोऽप्यस्ति तद्गिलोऽप्यस्ति राघव’ इत्युक्तेः । स यथा जात्वपि समुद्रं न जहाति एवं असौ वेदान्तशास्त्रं न जात्वपि जहौ इत्यर्थः ।। १२२ ।।",
  "15123": "व्याख्येति ।। यो वादिसिंहः स्वमण्डले स्वयूथे वीरं मन्यमानाः वीरंमन्याः तान् । वयमेव वीरा इति मन्यमानानित्यर्थः । माया एषां अस्तीति मायाविनः त एव ग्रामसिंहाः तान् । मायावादिसारमेयानित्यर्थः । व्याख्याप्रणादमात्रेण व्याख्यारूपध्वनिमात्रेण निराकरोत् । व्याख्याप्रणादश्रवणमात्रेण मायिनो बिभ्यति स्मेति भावः ।। १२३ ।।",
  "15124": "मत्तेति ।। यः,चतुरं आस्यं मुखं यस्य स चतुरास्यः तथापि मत्ता विद्यागर्विता ये दुर्वादिनः त एव मातङ्गाः तेषां यानि तर्कमस्तकानि कुयुक्तयाख्यकुम्भस्थलानि तेषां दारणे विदलने व्यक्तं स्पष्टं यथा भवति तथा पञ्चास्यः सिंहोऽभवत् । अत्र चतुरास्योऽपि पञ्चास्योऽभवदिति विरोधः । तस्य अभासात् विरोधा-भासालङ्कारः ।। १२४ ।।",
  "15125": "सन्न्यायेति ।। बोधेन सागर इव बोधसागरः तस्मात् । यतः श्रीपद्मनाभतीर्थार्यात् परा उत्तमा च साऽनुव्याख्या च तस्याः टीका,न विद्यतेऽर्घं मौल्यं यस्याः सा अनर्घा सन्न्यायरत्नावलिरपि तन्नामकः ग्रन्थोऽपि उदपादि जज्ञे । समुद्रादनर्घरत्नावलिरिवेति श्लेषार्थः ।। १२५ ।।",
  "15126": "वेदेति ।। सभ्यः सभाया उचित यः श्रीपद्मनाभतीर्थाख्यः वेदसारवित् वेदार्थतात्पर्यवित् सन् सभायां वेदं व्याचख्यौ । असौ वेदप्रवचने वेदव्याख्याने आचार्यः श्रीमध्वः तस्य शिष्य इति पूजितः ।। १२६ ।।",
  "15127": "अनयोरिति ।। अनन्तबोधस्य श्रीपूर्णप्रज्ञस्य अनयोः सकाशात् श्रीविष्णुतीर्थपद्मनाभतीर्थयोः सकाशात् प्रथमे चरमे च पश्चात्तनाश्च अनेके बहवः बहुदेशजा नानादेशजा नानादेशसम्भवा यतीन्द्राः शिष्या अभवन् ।। १२७ ।।",
  "15128": "तत्रापि महत्तमानां केषाञ्चिन्नामधेयान्याह— ।। वशीकृतेत्यादिना ।। वशीकृतानि हृषीकाणि इन्द्रियाणि यैः ते वशीकृतहृषीकाः । ‘हृषीकं विषयेन्द्रियम्’ इत्यमरः । अत एव हृषीकाणां ईशाः हृषीकेशतीर्थार्या इत्यर्थः । जननं आदिः येषां तानि,जननादीनि उपमर्दयितुं शीलं एषां अस्तीति जननाद्युपमर्दिनः जन्ममरणादिदोषनिराकरणशीला इत्यर्थः । अत एव जनार्दनतीर्थार्या इति भावः । नरसिंहस्य पदः पादस्तदेव आधारो येषां ते तथोक्ता नरसिंहतीर्थाख्या इति भावः । अभ्यस्तं लोकैः परिचितं उपेन्द्रनाम येषां ते तथोक्ता उपेन्द्रतीर्था इत्यर्थः । असकृदुच्चरितभगवन्नामा इति ध्वनितोऽर्थः ।। १२८ ।।",
  "15129": "अदीर्घेति ।। अन्यत् उक्तेभ्योऽन्यत् तच्च तदभिधानञ्च । दीर्घो न भवतीत्यदीर्घः वामन इति यावत् । अदीर्घ इत्यन्याभिधानं येषां तेऽदीर्घान्याभिधानाः वामनतीर्थार्या इति यावत् । अल्पीकृतलौकिकव्यहाराश्चेति ध्वनितोऽर्थः । श्रीमद्राम इति पदं तस्याश्रयाः श्रीमद्रामतीर्थार्या इत्यर्थः । प्रत्यक्षागोचरा अप्रत्यक्षास्तादृशा ये गुणाः तैः उद्रिक्ता अभिवृद्धाः । अधःकृतं अक्षजं प्रत्यक्षं येन स अधोक्षज इति व्युत्पत्तिः । अक्षजाधःकरणञ्च तदगोचरगुणवत्वं तस्मात् अधोक्षजतीर्था इत्यर्थः । ‘वशीकृतहृषीकाश्चे’त्यादिनोक्ताः सर्वेऽपि यतीनां मध्ये भक्तिवैराग्यसागराः,भक्तिवैराग्याभ्यां सागरा इव सागराः परिपूर्णा इत्यर्थः । भक्तिवैराग्यादिगुणसागरत्वमेव वशीकृतहृषीकत्वादिगुणैः सूचितम् । भक्तयादिसागरत्वोक्त्यैव हृषीकेशादिनाम्नां तीर्थशिरस्कत्वं सूचितम् । सागरस्यापि विशिष्टतीर्थत्वादेतेषामेतानि नामानि तत्तद्गुणयोगैरेव वर्तन्त इति सूचयितुं तत्तद्गुणकथनपूर्वकमेव सूचितानि । यथायोग्यं सर्वेषां च सर्वगुणत्वज्ञापनाय सर्वत्र बहुवचनम् ।। १२९ ।।",
  "15130": "पुनः कथंभूता इत्यत आह— ।। पादैरिति ।। पादैः स्वचरणैः पृथिवीं पुनन्तः । सूर्यकिरणसम्बन्धात् भुवो यथा शुद्धिः स्यात् एवमेतच्चरण सम्बन्धात् अपि इति भावः । हरेः पदं पद्यत इति पदं स्वरूपं तद्दर्शयन्तः । सच्छास्त्र-व्याख्यानेन प्रकाशयन्तः । भास्कराश्च हरेः पदं आकाशम् । धूतः दुस्समयध्वान्तः दुःशास्त्रान्धकारो यैः ते तथोक्ताः शास्त्रव्याख्यानेनैव निरस्तदुःशास्त्रतिमिरा इत्यर्थः । सूर्याश्च निरस्तान्धकाराः गां भुवं गता आदित्य इव पृथ्वीं अलञ्चक्रुः इत्युत्तरत्र सम्बन्धः ।।",
  "15131": "मोक्षेति ।। मोक्षसाधनं शास्त्रं मोक्षशास्त्रं श्रीमध्वप्रणीत-वेदान्तशास्त्रं तदेवामृताम्भोधिः इव अमृतसमुद्र इव तस्य सेवा श्रवणमननादिसेवा तया नित्यं सदा निर्वृताः सुखं प्राप्ताः चक्रिणः श्रीहरेश्चारुतरार्चासु सुन्दरतमप्रतिमासु चक्रं अस्यास्तीति चक्री श्रीहरिः तस्य चरणयोः अर्चकाः पूजकाः पृथ्वीं अलञ्चक्रुः इत्युत्तरत्र सम्बन्धः ।।",
  "15132": "मध्वेति ।। सद्गुणाः तपोज्ञानभक्तिवैराग्यादिसद्गुणा एव भूषणानि एषां ते तथोक्ता बहवो मध्वप्रशिष्याः मध्वशिष्यशिष्याः तथा येषां प्रशिष्याणां शिष्याश्च ते सर्वे पृथ्वीं भूमिं अलं सम्यक् अलञ्चक्रुः अलंकृतवन्तः ।। १३२ ।।",
  "15133": "सदेति ।। सर्वेऽपि सदा सकलानि यानि सच्छास्त्राणि तेषां या व्याख्या तया यत्सौख्यं तदेवामृताब्धिः सुधासमुद्रः तं गच्छन्तीति तथोक्ताः । दुर्वादिनां ये दुर्वादा दुष्टवचनानि त एव काण्डमिव तस्य यत्खण्डनं तदेव मण्डनमलङ्कारो येषां ते तथोक्ताः । काण्डं नाम वृक्षवेण्वादीनां पर्वनामकं कठिनस्थलम् ।। १३३ ।।",
  "15134": "भूरीति ।। एषु श्रीमध्वप्रशिष्यादिषु अल्पा श्रुतिसम्पत् येषां ते तथोक्ता अपि भूरि भूयसी भक्तिः तां बिभ्रतीति तथोक्ताः । अपरे अल्पो बोधो येषां ते तथोक्ता अपि बहु यत् श्रुतं श्रवणं तेन महागुणा येषां ते तथोक्ताः ।। १३४ ।।",
  "15135": "बहव इति ।। अस्मात् श्रीमध्वात् बहवो गृहिणोऽपि समग्रानुग्रहं सम्पूर्णानुग्रहं ययुः । यत्र शिष्यभूतगृहिणां मध्ये त्रयो लिकुचशेखराः त्रिविक्रमार्य एकः शङ्करार्यनामानौ द्वाविति त्रयो लिकुचवंशजश्रेष्ठाः अग्नय इव दीप्ताः प्रकाशनशीलाः ।। १३५ ।।",
  "15136": "माध्वमिति ।। शिष्या एव क्षेत्राणि तेषु । सद्विद्या एव बीजानि तेषां अवापः तस्मिन् एकदीक्षिता मुख्यनिरताः,विदुषां वरा ये लिकुचश्रेष्ठाः प्रायः मध्वस्य सम्बन्धी माध्वः तं नियोगं आज्ञां न अत्यजन् ।। १३६ ।।",
  "15137": "ग्रामण्य इति ।। येषां ब्राह्मणादिवर्णानां सतां गुप्तिमात्रेण रक्षामात्रेण परं उत्तमं पदं स्थानं मोक्ष इत्यर्थः । भवेत्किल । उपलक्षणमेतत् असतां निग्रहाच्चेति ज्ञातव्यम् । पूर्वं भगवता भार्गवेण रामेण तौलवमण्लस्थानां सतां रक्षायै दुष्टानां निग्रहार्थं च नियुक्तत्वात्तदुभयं च तेषां विहितं कर्म,विहितकर्मणा च परं पदं भवत्येवेति भावः । तेषां ग्रामण्यः ब्राह्मणानां श्रेष्ठा ब्राह्मणाग्रण्यः पूर्णा ईक्षा ज्ञानं यस्य स पूर्णेक्षः श्रीमध्वः तस्य शिष्यतां प्रापुः ।। १३७ ।।",
  "15138": "शुश्रूषेति ।। रामप्रियः श्रीमध्वः केभ्यश्चिदधिकारिभ्यः केवलं शुश्रूषा च पक्षपातः च तावाद्यौ येषां तानि तथोक्तानि तैः । योगिदुर्लभां गतिं राम इव ददौ । रामो यथा स्वां गतिं ददौ एवं श्रीमध्वोऽपि केषाञ्चिच्छुश्रूषादिना प्रसन्नः सन् स्वेन गम्यं ब्रह्म गमयामासेत्यर्थः । वायुर्हि ब्रह्म गमयितुं समर्थो नान्यः ‘स एनान् ब्रह्म गमयति’ । ‘विद्युत्पतिर्वायुरेव नयेद् ब्रह्म न च अपरः’ इत्यादिश्रुतिस्मृतिभ्यः ।। १३८ ।।",
  "15139": "शिष्येति ।। यस्य श्रीमध्वस्य दया यद्दया तस्या उदयः तस्मात् । शिष्याश्च प्रशिष्याश्च तेषां अतिशयाः सामर्थ्यविशेषा ईदृशा उक्तप्रकारेण प्रसिद्धा यत् यस्मात् भक्तया सुलभं तस्य श्रीमध्वस्य यः पादः स एव सुरपादपः कल्पवृक्षः तं तत्पादसुरपादपं कः पुरुषो नेच्छेत्?सर्वोऽपि इच्छेदेव इत्यर्थः ।। १३९ ।।",
  "15140": "इत्थमिति ।। धरायां भूमौ इत्थमेवं सद्भिः सज्जनैः अर्च्यः पूज्यः अनूनबोधः श्रीपूर्णप्रज्ञाचार्यः,शेषः शय्या पर्यङ्को यस्य स शेषशय्यः श्रीहरिः तस्मिन् शयाने सति शयनैकादश्यामिति शेषः । कण्वतीर्थादागताः काण्वतीर्थाः तैः वातैः वायुभिः पाविते पवित्रीकृते ग्रामे एकवाटकनामके ग्रामे ‘तान्त्र्य’ इत्यपभ्रष्टनामके सन्मठः शोभनमठस्तस्मिन्,भक्तप्रीत्या तद्ग्रामगतभक्तजनानुग्रहेण वासं चक्रे चातुर्मास्यमुवासेति भावः । शालिनीवृत्तम् । मस्तौ गौ चेच्छालिनी वेदलोकैः’ इत्युक्तेः ।। १४० ।।",
  "15141": "स्वानन्देति ।। यैः भक्तैः भवस्य संसारस्य ये तापाः तेषां शमो विनाशः तस्मै समर्थमिति यावत् । विद्यासुधाविततकान्ति विद्या च सा सुधामयी चेति विद्यासुधावितता व्याप्ता च सा कान्तिः च विततकान्तिः विद्यासुधाविततकान्तिः यस्य तत् सर्वलोकव्याप्तविद्यारूपसुधामयकान्तियुक्तमित्यर्थः । सुधाकान्त्या शोभनकान्त्या कान्तं भद्रं स्वानन्दतीर्थस्य भगवत् पूज्यं यद्वदनेन्दुबिम्बं प्रैक्ष्यत दृष्टम् । तद्दासदास्यमपि तेषां आनन्दतीर्थमुखेन्दुबिम्बं दृष्टवतां भक्तानां ये दासाः तेषां दास्यं कैङ्कर्यमपि पुंसः किं न ददाति?सर्वं अपि अभीष्टं ददाति इति भावः । वसन्ततिलकावृत्तम् । लक्षणं तूक्तम् ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां पञ्चदशः सर्गः ।।",
  "16001": "साधुभ्य इति ।। अथ अत्र श्रीमध्वशिष्येषु कोऽपि कोविदो विद्वान् स्वयं स्वयमेव श्रीमध्वभक्तानुकम्पयेत्यर्थः । मधोः मथनः मधुमथनो मधुसूदनः तस्य अंघ्री तयोः भक्तिः तां भजन्तीति तथोक्ताः तेभ्यः । श्रुतीनां सम्बन्धिनः श्रौताः तेभ्यो वैदिकेभ्य इत्यर्थः । साधुभ्यः सज्जनेभ्यः । विततमतेः श्रीपूर्णप्रज्ञस्य,बन्धात् संसारबन्धात् मोक्षो मोचनं तस्य मूलं कारणभूतं महान् योऽनुभवः सामर्थ्यः तं तदनुभवप्रकटनरूपकथां इत्यर्थः । स्फुटं सम्यक् वेदानां अन्तो निर्णयो यस्मात् स वेदान्तः तमिव व्याचष्ट जगाद । प्रहर्षिणीवृत्तम् । ‘म्नौज्रौगस्त्रिदशयति प्रहर्षणीयम्’ इत्युक्तेः ।। १ ।।",
  "16002": "गोमत्या इति ।। गोमत्याः तन्नामकनद्याः तटस्य तीरस्य निकटं समीपः तस्मिन् वर्तमानः श्रुतीनां विद्वेष्टा दूषकः वाचालो बहुभाषणः अन्त्यो यो वर्णः शूद्रवर्णः तस्मिन् जन्म यस्य स तथा कश्चित् क्षितिपती राजा अच्छा या कीर्तिः तया चन्द्र इव अच्छकीर्तिचन्द्रः तं चन्द्रवत् प्रकाशमानं इत्यर्थः । श्रुतीनां ये गुणाः प्रामाण्यादयः तेषां साधकः तम् । वाग्मिषु वर्यं विश्वज्ञं श्रीमध्वं इति वचनमुवाच ।। २ ।।",
  "16003": "उन्मत्तेति ।। स क्षितिपतिः अत्र वेदे यद्वाक्यं क्वचित् कुत्रचित् फले व्यभिचरति तद्वाक्यं उन्मत्तप्रलपितवत् स्वोक्तफले व्यभिचारिवाक्यवादित्यर्थःमानं प्रमाणं न हि । तत् फलव्यभिचारिवाक्यं सर्वेषां श्रुतिवचसां अप्रमाणतायां दृष्टान्तः सर्वथा भवति इत्युवाच इति पूर्वेण सम्बन्धः । अयमत्राभिप्रायः श्रुतौ ओषधिबीजे हस्ते गृहीत्वा ‘या ओषधीः पूर्वा जाता देवेभ्य’ इत्यादिसूक्तजपात् सद्य एवां कुरदलपुष्प-फलाद्युत्पत्तिः भवति इत्युच्यते । इदानीं तथा कृतेऽपि फलं न दृश्यते । तस्मात् या ओषधीः इत्यादि फलानुपलंभात्तद्वाक्यं फले व्यभिचरतीति सम्मतं तथा च— या ओषधीरित्यादिवाक्यं न प्रमाणं फलव्यभिचारित्वात् उन्मत्तवाक्यवदिति । ततश्च तद्वाक्यदृष्टान्तेन वेदमात्रस्य अप्रामाण्यं साधयितुं शक्यते । तथा हि विप्रतिपन्नं सर्वं वेदवाक्यं अप्रमाणं वेदत्वात् या ओषधीः इत्यादिवेदवाक्यवत् इति ।। ३ ।।",
  "16004": "वेदोक्तमिति ।। अधिकारात् वेदोक्तानुष्ठाने तदुक्तफलप्राप्तौ चाधिकारे सति एव वेदोक्तं फलं अलं सम्यग् आप्यते न अनुष्ठानमात्रेण । अयं भावः वेदोक्तकर्मानुष्ठानेऽपि फलादर्शनमात्रेण न वेदाप्रामाण्यं अनुमातुं शक्यते । फलादर्शनस्य अधिकाराभावनिबन्धनत्वात् । तद्वेदोक्तकर्माधिकारिणां च कृते च कर्मणि फलं दृश्यत एव अनधिकारिणा कृतेऽपि तत्फलं न दृश्यते । अनधिकारिकृतं अकृतमेवेति न्यायात् इति । तनु न भवति इति अतनु अतनु मनो यस्य स तथा तेन पूर्णप्रज्ञेन इत्युक्तो धूर्तः शूद्रभूपतिः अधिकारी वेदोक्तफलाधिकारी हि यस्मात् योग्यत्वे सति न दृश्यते अतः तस्मात् स भवद्विवक्षितोऽधिकारी खरविषाणवत् सदा न स्यात् नास्त्येवेति भावः । इति इत्थं अभ्यधत्त उक्तवान् । तथा च अत्र प्रयोगः— भवद्विवक्षितोऽधिकारी नास्त्येव योग्यत्वे सति अनुपलभ्यमानत्वात् खरविषाणवत् इति ।। ४ ।।",
  "16005": "आक्षेपमिति ।। तं तत्कृतं आक्षेपं असहमानः उच्चः महान् मानो यस्य स तथोक्तः महाज्ञान इति वा असौ श्रीमध्वाचार्यः ओषधीनां अगदाख्यानां धान्यानां बीजं,निजौ यौ करौ तावेव पल्लवौ तयोः द्वयं तेन आदाय सूक्तेन ‘या ओषधी’रित्यादिसूक्तेन जप्त्वा अङ्कुरश्च दलानि च पुष्पाणि च बीजानि च तेषां सृष्टिं व्यतनुत चक्रे ।। ५ ।।",
  "16006": "व्याख्यातेति ।। कदाचन निशि व्याख्याता व्याख्यां कुर्वन् स श्रीमध्वः प्रदीपे संशांते नष्टेऽपि निजांघ्रेः स्वचरणस्य अङ्गुष्ठस्य स्फुटो व्यक्तो नखरान्तः नखाग्रं तस्य रोचिः तेनैव पुनः अपि स्वान् शिष्यान् पुरुः भूयसी या करुणा शिष्यदया तदम्बुधिः इव अम्बुधिः पूर्ण इत्यर्थः । तथा सन् वाचयाम्बभूव ।। ६ ।।",
  "16007": "तीर्थेति ।। महती ईक्षा ज्ञानं यस्य स महेक्षः पूर्णप्रज्ञः क्वचित् कुत्रचित् देशे तीर्थार्थं नदीतीरस्थापनार्थं दश च तानि शतानि च दशशतानि पुमांसश्च तैः सहस्रसङ्ख्याकैः इत्यर्थः आनीतां अत्यशक्त्या मध्ये मुक्तां पृथुतरं यद्वप्रं उन्नतस्थलं तस्मात् पातीनि पतनशीलानि यानि वारि जलानि तेषां धाराणां रयस्य वेगस्य सहनं वहनं तस्मिन् क्षमां समर्थां विपुलशिलां प्रेक्ष्य इत्यूचे ।। ७ ।।",
  "16008": "लोकानामिति ।। लोकानां जनानां उपकृतये क्षेमाय शिला कुतो नो निन्ये न नीता इत्यूचे इति सम्बन्धः । तदा तत्र प्रदेशे स्थिता जनता जनसमूहः— ‘हे यतिवर श्रीमध्व इमां शिलां नेतारो नेतुं समर्था मानवा मनुष्या न हि न विद्यन्ते । भीमो भीमसेन इह शिलानयने यतते चेत् तर्हि नयेद्वा न वा’ इति जगाद ।। ८ ।।",
  "16009": "निन्य इति ।। स श्रीमध्वः अमलेन,लीला अस्यास्तीति लीलावत् तच्च तत्करकमलं च तेन तां शिलां वानरीकृतः वानरत्वेन कृत आत्मा स्वरूपं यस्य स तथोक्तः हनूमद्रूपः स इत्यर्थः । स्वयं गिरिमिव गन्धमादनपर्वतमिव निन्ये नीतवान् । अत्र लीलावत् इत्युक्तया अनायासः सूचितः । यत्र सा शिला स्थापयितुमिष्टा तत्र तुङ्गां तुङ्गभद्राया निकषा समीपे ‘अभितः परितः समया निकषा’ इत्यादिना द्वितीया न्यधित निक्षिप्तवान् । अस्य श्रीमध्वाचार्यस्य तत्कर्म अधुनापि तया शिलया अलं सम्यग् सूच्यते ननु । खण्डकलशाख्यतुङ्गभद्रातीर इयं शिला कैश्चन यतिभिः आनीतेति वार्ता श्रूयत इति भावः ।। ९ ।।",
  "16010": "सङ्घातैरिति ।। असौ सकलमतिः पूर्णप्रज्ञः यत्र यस्यां तिथौ चन्द्रः इनेन सूर्येण अमा सह वसति,तत्र तस्यां तिथौ,अमावास्यायामित्यर्थः । तस्यां उपरागे च सति स्नातुं सिन्धुं,यतमनसां यतीनां इतरेषां गृहीणां,उत अपि अत एव उभयेषां शिष्याणां अधिकघनैः मार्गे अतीवसम्मर्दभाग्भिः सङ्घाताः समूहाः तैः अलङ्कृतोऽध्वा यस्य स तथा सन् ससार जगाम ।। १० ।।",
  "16011": "आर्द्राङ्गा इति ।। तत्र तस्मिन् काले सबालवृद्धाः सकला ग्रामीणा अपि एकवाटग्रामजना अपि खराः तीक्ष्णाः किरणा यस्य स तथा तस्य सूर्यस्य य उपरागो ग्रहणं स एव हेतुः तस्मात् समुद्रस्नानार्थं द्विजर्षभस्य द्विजश्रेष्ठस्य कण्वस्य कण्वाख्यमुनेः वल्लभायां प्रियायां सरस्यां सरोवरे सपदि सद्यः निमज्जनं अवगाहनं तस्मात् आर्द्राण्यङ्गानि येषां ते तथोक्ताः सन्तः तत्र समुद्रतीरे आयन् आगताः ।। ११ ।।",
  "16012": "सर्वज्ञमिति ।। सपरिजनं सपरिवारं सर्वज्ञं श्रीपूर्णप्रज्ञाचार्यं समीक्षमाणा अत एव स्मितं मन्दहासोपेतं वदनं येषां ते तथोक्ताः । फुल्लानि विकसितानि अक्षीणि येषां ते तथोक्ताः । शुभाः सज्जनाः ननन्दुः । दौर्मुख्यं तद्दर्शनेन दुर्मुखत्वं दधतः अपरे दुर्जना निनिन्दुः । स्वभावतन्त्रं स्वभावाधीनं तद्द्वयमपि सदसतोः सन्तोषनिन्दाद्वयमपि आश्चर्यं न । स्वभावतन्त्रमिति हेतुगर्भं विशेषणम् ।। १२ ।।",
  "16013": "मा मेति ।। उन्नता ये तरङ्गा उत्तरङ्गा त एव हस्ता यस्य स तथोक्तः । संक्षोभी अत्यन्तक्षोभयुक्तः घनघनोऽतिगम्भीरो यो घोषः तेन घोरो भयङ्करो वेषो रूपं यस्य स तथोक्तः । संरम्भी कोपवान् सिन्धुराजः समुद्रः भुवनगुरुं जगद्गुरुं एनं श्रीमध्वं,मा मा विनिन्दत इत्थं निर्भर्त्स्य खलदमनाय खलशिक्षणाय अभ्यपतत् इव श्रीमध्वं द्विषतां खलानां निग्रहाय समुद्रोऽभ्यपतत् इव आसीत् ।। १३ ।।",
  "16014": "सम्मोदादिति ।। सम्मोदात् सन्तोषात् इव तरलतरो अतिचञ्चलः । द्रुतं अभिगन्तुं शीलमस्येति तथोक्तः,तरङ्गरूपेण द्रुतं अभ्यागच्छन् इत्यर्थः। गम्भीरस्वन एव नुतिः स्तोत्रं साऽस्यास्तीति तथोक्तः । सुफेन एव धवलतया शोभनफेन एव हासो यस्य तथोक्तः समुद्रः अधिकं ततैः विस्तीर्णैः वीच्यङ्गैः वीचिरूपावयवैः वेलायां अधि अधिवेलं विभक्तयर्थेऽव्ययीभावः वेलायामित्यर्थः मध्वाय प्रणतिं नमस्कारं व्यधात् इव आसीत् ।। १४ ।।",
  "16015": "गोलीलास्विति ।। मध्वाब्धी,गवां लीला विलासा गोलीलाः तासु अतिशयोऽनयोः अस्ति इति अतिशयिनौ विविधवाग्विलासेष्वतिशयवान् मध्वः,जलविलासेषु अतिशयवान् समुद्रः,अगाधस्य भावो अगाधभावः तस्मात् गम्भीरत्वादित्यर्थः नोल्लङ्घ्यौ । विविधगुणप्रकाशरत्नौ,मध्वस्तु विविधा गुणा भक्तिवैराग्यादयो यस्य तादृशः प्रकाशो ज्ञानं स एव रत्नं यस्य स तथोक्तः । समुद्रोऽपि विविधा गुणा रक्तनैल्यादयो नानावर्णा प्रकाशश्च येषां तादृशानि रत्नानि यस्मिन् स तथोक्तः । एवं साम्येऽपि परममतेः श्रीपूर्णप्रज्ञस्य लावण्यं सौन्दर्यं जनानां पश्यतां जनानां प्रियम् । जलधेः लावण्यं लवणत्वं जनानां प्रियं न भवब्ध्यो एव मध्वातिरयं विशेषः । अत्र व्यतिरेकालङ्कारः ।। १५ ।।",
  "16016": "अम्भोधेरिति ।। प्रभुः असौ श्रीमध्वः अम्भोधेः अत्यन्तं त्वरिता त्वरिततरा ऊर्मयः तरङ्गाः ता एव पाणयः तैः मृष्टं तस्मिन् । स्वच्छे निर्मले । विकटं श्रेष्ठं विशालं वा यत्तटं तीरं तदेव आसनं पीठं तस्मिन् ‘विशङ्कटं विशालं स्यात्करालं विकटं तथा’ इति हलः । निषण्णः सन् ऐतरेयशाखायाः सूक्तानि अतिसुन्दरः अतिरमणीयः प्रकारो यथा भवति तथा अत्यन्तं चिरं यथा भवति तथा अतिचिरं व्याचख्यौ ।। १६ ।।",
  "16017": "गाम्भीर्यादिति ।। अस्य श्रीमध्वस्य स्वनः,गाम्भीर्यात् सिन्धोः समुद्रस्य स्वनं ध्वनिं अधरीकरोति तिरस्करोति तथापि समुद्रस्वनात् अतिगम्भीरोऽपि श्राव्यं श्रोतव्यत्वं वहति अहो आश्चर्यम् । पूर्णेन्दोः प्रभेव प्रभा यस्य तत्पूर्णेन्दुप्रभं तादृशं वदनं यस्य स तथोक्तः । एष धन्यः कः?इत्थं मत्वा जनजलधिः जनसमुद्रः तं श्रीमध्वं आशु पर्यैत् आवृणोत् ।। १७ ।।",
  "16018": "वेदानामिति ।। महती ईर्ष्या असूया येषां ते महेर्ष्याः ये दुर्जना वेदानां ऐतरेयशाखागतवेदवाक्यानां समुचितो अत्युपपन्नो यो भावो अभिप्रायः तस्य वादे वर्णने दक्षं समर्थं इमं श्रीमध्वं वेदद्विषं वेददूषकं ऊचिरे तान् दुष्टान् धिक् धिक् । अत्र तात्पर्ये द्विरुक्तिः । जनता मिलितजनसमूहः तत्र स्वाश्चर्यात् अत्याश्चर्यात् कलितो रचितोऽञ्जलिः यया तादृशी सती बद्धाञ्जलिः इत्यर्थः । नमन्ती नमस्कारं कुर्वन्ती सती जगाद किल ।। १८ ।।",
  "16019": "सन्मानमिति ।। ते द्विजनिकरा विपुलहृदे श्रीपूर्णप्रज्ञाय भक्तया सन्नाम सम्यग् नमस्कारं विधाय अस्य श्रीमध्वस्य देवसेव्यं देवनिषेव्यं चरणरजो बिभ्राणाः सन्तः तत्स्नानात् श्रीमध्वस्नानात् अधिकशुचौ अतिपवित्रे नदाधिराजे समुद्रे प्रशस्तकाले सस्नुः स्नानं चक्रुः ।। १९ ।।",
  "16020": "कल्लोलैरिति ।। इह उदन्वति अत्र समुद्रे स्नानं कुर्वन्तः,एके न भवन्ति इति नैके बहवः न समासोऽयं ‘नैकधे’त्यादिवत्,जना उल्लोलैः अतिचञ्चलैः अनिवार्यैः जननिकरान् निपातयद्भिः प्रबलतरैः तरङ्गैः करिनिकरैः इव गजसमूहैः इव आक्रान्ता अत एव पतिताः सन्तः लोठ्यमानाः सन्तः क्लिश्यमानाः सन्तः हास्यत्वं प्रययुः । उल्लोलशब्दो महातरङ्गवाचको वा ‘भङ्गस्तरङ्ग ऊर्मिर्वा स्त्रियां वीचिरथोर्मिषु । महत्सूल्लोलकल्लोला’वित्यमरः । उल्लोलैः अङ्गभूतैः कल्लोलैः महातरङ्गैः अपि आक्रान्ता इति योजना ।। २० ।।",
  "16021": "मज्जन्तमिति ।। असज्जनो मज्जन्तं स्नानं कुर्वन्तं पृथवो महान्त्यो या लहर्यः तरङ्गाः ताभिः निगूढा मूर्तिः शरीरं यस्य स तथा तं ‘ऊर्मिरुत्कलिकोल्लासः कल्लोलो लहरी तथा’ इति हलः । सम्पूर्णप्रमतिं श्रीमध्वं,यो मध्वो लोकत्रयविजयी गुरुः प्रसिद्धः सोऽयं श्रीमध्वो लघूर्मिलीलया पतति हा इति जहास ।।२१।।",
  "16022": "नीचानामिति ।। अदभ्रसङ्ख्यः श्रीपूर्णप्रज्ञाचार्यः,दभ्राणां अल्पनां क्षुभितकराणि क्षोभकराणि नीचानां दुर्जनानां वक्तुं अनुचितानि अवचानि यानि वचांसि नो अजीगणत् न गणयामास । तथा हि शुनां कलकलः कोलाहलः श्वकलकलस्तं प्रददाति इति तथोक्तः तम् । क्रोष्टूनां सृगालानां विरावो ध्वनिः तम् । उदारं उत्तमं वीर्यं यस्य स तथोक्तः पञ्चास्यः सिंहो न गणयेत् हि ।। २२ ।।",
  "16023": "जन्मेति ।। बृहद्धीः श्रीपूर्णप्रज्ञाचार्यः लोकानां जन्म- स्थित्यवसितिदायिनं उत्पत्तिस्थितिलयप्रदानशीलं कटाक्षं अम्बुधौ अघटयत् कटाक्षेणाम्बुधिं ददर्शेति भावः । तावत् तदा अधिकगुरूणां महानुभावेन तेन कटाक्षेण आक्रान्तः सोऽम्बुधिः सञ्चलनं मुञ्चन् सन् तटाकेन सदृशः तटाकदेश्योऽभूत् ।। २३ ।।",
  "16024": "इतीति ।। दुर्जनः इति आद्यानि येषां तानि तैः । अनन्यसाध्यैः चरितैः कर्मभिः उपलक्षितेऽपि अस्मिन् श्रीमध्वे स्थेष्ठां अतिस्थिरां बहुमतिं बहुमानं न आप । इत्याद्यनन्यसाध्यचरितेऽपि अस्मिन् श्रीमध्वे दुर्जनो न अतिबहुमानं चकारेति भावः । न केवलं एतावत् पुनः विद्वेषं व्यधित चकार । निरस्तं भाग्यं यस्य स तथा तस्मिन् । दुष्टं मनो यस्य दुर्मनाः तस्मिन् दुष्टचित्त इत्यर्थः । तस्मिन् दुर्जने तदेव शोभनं स्यात् तमोयोग्यानां श्रीमध्वे विद्वेष एव युक्त इत्यर्थः ।। २४ ।।",
  "16025": "सम्प्राप्तमिति ।। कर्तृपदमध्याहार्यम् । स श्रीमध्वः सहजेन भ्रात्रा सह सम्प्राप्तं गण्डवाटं तन्नामकं द्विजं ‘गण्डवाटं’ इत्यस्य कोडिपाडि इत्यपभ्रष्टनाम । तौलवभाषया गण्डस्य कोडीति वाटस्य पाडीति प्रसिद्धेः । अयं गण्डवाट ईषत् शुश्रूषां सेवां विधातुं कर्तुं उचित इति परीक्षकाणां श्रीमध्वसामर्थ्यपरीक्षकाणां लोकानां जनानां वचसा स्वस्य गण्डवाटस्य ओजः सामर्थ्यं तस्य सम्प्रकटनं सम्यग्प्रकाशनं तस्मिन् विगता शङ्का यथा भवति तथा विशङ्कं आदिशत् । मयि त्वद्बलं प्रकाशयेत्यवददिति भावः ।। २५ ।।",
  "16026": "श्रीकान्तेश्वरेति ।। यो गण्डवाटः,श्रीमच्च तत् कान्तेश्वर-सदनं च तस्मिन् । कान्तेश्वरो नाम कश्चन देवः । त्रिंशच्च ते नरवरा नरश्रेष्ठाः च तैः नीता या केतुरूपयष्टिः ध्वजस्तम्भः तां एकोऽनयत् किल । यो गण्डवाटो,अगुरुश्च सा गदा च तयैव आहत्या ताडनेन तरलतरात् अतिचञ्चलात् नालिकेरात् नालिकेरवृक्षात् फलानि कामं यथेच्छं लेभे ।। २६ ।।",
  "16027": "एतादृगिति ।। एतादृक् बलविभवो बलैश्वर्यं यस्य स तथा स गण्डवाटः । तस्य ज्येष्ठः तज्ज्येष्ठः सोऽपि उभौ सङ्घर्षात् तयोः करैः मथनात् क्रमपरिवर्धमानं तैक्ष्ण्यं काठिन्यं यस्य स तथा तं तस्य मध्वस्य कण्ठं अभितः समं युगपत् गृहीत्वा निष्पेष्टुं परमं प्रयत्नं अवापतुः जग्मतुः ।। २७ ।।",
  "16028": "आस्विन्नाविति ।। आ सम्यक् स्विन्नौ कण्ठमर्दनायासेन स्वेदं प्राप्तौ,गुरोः श्रीमध्वाचार्यस्य नियोगात् आज्ञायाः उभाभ्यां छत्राग्रययोः छत्रश्रेष्ठयोः अनिलेन वायुना महितौ आश्वासितौ अलसतरौ अतिश्रान्तौ तावुभौ अयोवत्अतिकठिना त्वक् यस्याः तां पर्यायात् क्रमेण स्फुटानि स्पष्टानि वचनानि यस्याः तां शिरोधिं कण्ठं मुक्तवा त्यक्तवा कौ भूमौ निपेततुः ।। २८ ।।",
  "16029": "आश्वस्ताविति ।। शुचिहृत् पूर्णप्रज्ञः आश्वस्तौ गतश्रमौ अनूनः सम्पूर्णो मानो अभिमानो ययोः तौ पुनरपि समर्थाविति पूर्णाहङ्कारावित्यर्थः इमौ गण्डवाटौ धरास्थां भूमिष्ठां अङ्गुलीं उद्धर्तुं समगदत् जगाद । प्रसभरसात् अतिबलात्कारेण गृहीत्वा प्रयतावपि अङ्गुलिं उद्धर्तुं प्रयत्नवन्तौ अपि इमौ अस्या अङ्गुल्याः कम्पने चालने सामर्थ्यं न ययतुः ।। २९ ।।",
  "16030": "निर्यत्नमिति ।। स श्रीमध्वः इह तौलवमण्डले निर्गतो यत्नः प्रयत्नो यस्मात् सः निर्यत्नः तं स्वत एव प्रयत्नशून्यमित्यर्थः वटुं ब्रह्मचारिणं अधिरुह्य मन्दहासोऽस्यास्तीति मन्दहासी सन् नृसिंहगेहम् नृसिंहदेवालयं परितः प्रायात् । इति उक्तप्रकारेण लघिमा आदिर्येषां तानि तैः । अणिमा,महिमा,गरिमा,लघिमा ईशित्वं वशित्वं प्राकाम्यं परकायप्रवेशः,इति अष्टभिः ऐश्वर्यैः उपेतो श्रीमध्वः त्रयाणां भुवनानां समाहारः त्रिभुवनं तस्मिन् चित्ररत्नानि आश्चर्यश्रेष्ठानि तेषां राजा श्रेष्ठः त्रिभुवन-चित्ररत्नराजोऽभूत् ।। ३० ।।",
  "16031": "पञ्चाशदिति ।। यः पूर्ववाटः पञ्चाशत् च ते नरपनरा राजपुरुषाः तैः उपनीतमात्रां कथञ्चित् उपनीतां वृक्षस्य विकारो वार्क्षी तां वृक्षमयीं इत्यर्थः अधिरोहिणीं निःश्रेणीं गृहं स्वगृहं निनाय स पूर्ववाटः ‘मूडम्पाडित्ताय’ इत्यपभ्रष्टसंज्ञा तौलवभाषायां,गुरोः श्रीमध्वस्य निर्देशात् ‘त्वं शक्तश्चेत् मम कण्ठनिरोधं कुरु’ इति निर्देशात्,व्याख्याया यो स्वरः ध्वनिः तस्य दमनाय निग्रहाय व्याख्यासमये स्वरनिग्रहं कर्तुमित्यर्थः । गलप्रपेषं कण्ठनिष्पेषं व्यधित चकार ।। ३१ ।।",
  "16032": "स्विन्न इति ।। आग्रहेण उग्रः तीव्र आग्रहोग्रः तस्मिन् । व्याख्यास्वरदमनायातीवाग्रहयुक्त इत्यर्थः । अत एव स्विन्ने अस्मिन् पूर्ववाटे यतमाने पुनः अपि प्रयत्नं कुर्वति सति तस्य श्रीमध्वस्य प्रवचनस्य व्याख्यानस्य निस्वनो निनादः प्राच्यात् पूर्वं विद्यमानादपि अतिरेजे अतितरां रेजे । स पूर्ववाटः विपुलहृदङ्गलिं श्रीपूर्णप्रज्ञा-चार्याङ्गुलिं उद्धर्तुं अलं समर्थो न अभूत् इति जनानां कुतूहलं अजनि ।। ३२ ।।",
  "16033": "पर्यैक्षीति ।। प्रभुः श्रीमध्वः इतरैः अन्यैः शिवाग्निपूर्वैः शिवाग्निः तन्नामको द्विजः पूर्वो येषां तैः बलवद्भिः पुनः अपि बलविषये पर्यैक्षि परीक्षितो अभूत् । तथाप्रयत्नैः तादृशप्रयत्नवद्भिः प्रबलतरैः पुरुषैः नोपैक्षि नोपेक्षितः । अस्मिन् श्रीमध्वाचार्ये क्वचिदपि कस्मिंश्चिद्विषये शक्तयपूर्तिः शक्तेरपूर्णता नावैक्षि न दृष्टा । स्वयमपि अवश्यं भीम इति उत्प्रैक्षि ‘अयं सर्वथा भीमो भवितुं अर्हतीति’ जनैः उत्प्रेक्षितः ।।३३।।",
  "16034": "लेखिन्यामिति ।। अत्यन्तं बलं अतिबलं तदेषां अस्ति इति अतिबलिनः तैः पुरुषैः लेखिन्यां मुहुर्बहुवारं अपिनह्य संवेष्ट्य कृष्यमाणमपि अस्य श्रीमध्वस्य एकं,तनौ रोहतीति तत् रोमापीत्यर्थः न उदपाटि नोत्पाटितम् । मृदुनि नासाग्रे कृतैर्मुष्टिघातैः मुष्टिताडनैः आस्येन्दोः श्रीमध्वमुखचन्द्रस्य प्रसन्नता नासि न निराकृता । असु क्षेपण इति धातोः कर्मणि लुङ् ।। ३४ ।।",
  "16035": "पञ्चास्य इति ।। नॄन् नरान् विडम्बयन् स श्रीमध्वः प्रत्यर्थिनो विरोधिनः ते च स्वाः स्वभक्ताः ते च समा उदासीनाः ते च ते नराश्च तैः पञ्चं विस्तृतमास्यं यस्य स पञ्चास्यः सिंहः,प्रत्यर्थिभिः,विहीनो रहितः सारो बलं येषां ते विहीनसारः तैः श्वभिः इव । हि इति व्यवहरायोग्यतोच्यते । अम्भोधिः समुद्रः स्वकीयैः अल्पैः,नगात् पर्वतात् उत्पन्नाः सरितो नद्यः तासां जलैरिव । तरणिः सूर्यः समैः खद्योतैः इव व्यवाहरत् व्यवहृतवान् ।। ३५ ।।",
  "16036": "पारन्तीति ।। विशालसंवित् श्रीपूर्णप्रज्ञाचार्यः सुचिरात् बहुकालं निविद्येन नैवेद्यादिना हीनं रहितं पारन्त्याख्यं सुरसदनं देवतालयं सम्प्राप्तः,ग्रामे भवा ग्राम्याः तेषां अग्रयाः श्रेष्ठा ग्रामण्य इत्यर्थः ते च क्षितिपतिः तद्देशाधिपतिः भूपः स च तैः दिनस्यार्धमात्रं दिनार्धमात्रं तस्मात् उदयमारभ्य अस्तमयपर्यन्तमित्यर्थः भूतबलिना सहितं यथा भवति तथा सभूतबलि तथा अनल्पा अतिबहुलास्तस्य देवस्य भूतयो विभवाः ताः व्यधित कारयामास ।। ३६ ।।",
  "16037": "भीमत्व इति ।। प्राक् स्वस्य पूर्वं भीमत्वे सति सह जाताः सहजा भ्रातर इत्यर्थः । तैः युधिष्ठिरादिभिः सह अत्र पारन्तीदेवालये प्रतिष्ठितः पञ्च आत्मानः स्वरूपाणि यस्य स पञ्चात्मा मुररिपुः बलेः पूजायाः सलिलं बलिसलिलं श्रीबलिपूजाङ्गभूतमुदकमित्यर्थः ददत्या समानीय प्रदिशन्त्या पाञ्चाल्या द्रौपद्या समं सह यद्यस्मात्पूजितः तस्मात् प्रपूज्यैः प्रकर्षेण पूज्यैः रुद्रादिभिः पूज्यः श्रीमध्वः अथ एतद्देवालयदर्शनानन्तरं तं इमं तत्र आत्मना प्रतिष्ठितं मुररिपुं अस्मार्षीत् ।। ३७ ।।",
  "16038": "आयास्यन्निति ।। ग्रीष्मे सरिदन्तरमित्याख्या यस्य स च असौ देशश्च तं ‘इडेतुदे’ इत्यपभ्रष्टसंज्ञा,आयास्यन् आगमिष्यन् इह अस्मिन् ग्रामे तटाकं,निर्गतं जलं यस्मात् स निर्जलः तं शुश्रुवान् श्रुतवान् । स चासौ कालश्च तत्कालः तस्मिन् ग्रीष्मकाल इत्यर्थः परं केवलं तत्पूर्त्यै तद्ग्रामतटाकपूर्त्यर्थमेव घनौघं मेघसमूहं अभिवर्षयन् श्रीमध्वो जनानां कुतूहलं कौतुकं व्यधित चकार किल ।। ३८ ।।",
  "16039": "दुर्मन्त्रैरिति ।। खलपटलानि दुष्टसमूहास्तैः ‘पटलं पेटलं चक्रं’ इति हलः कर्तृभिः,दुर्मन्त्रैः कुत्सितालोचनैः करणैः,एनं श्रीमध्वाचार्यं प्रहर्तुं हन्तुं प्रचोद्यमानः प्रेर्यमाणो ग्रामेशः सरिदन्तरग्रामाधिपो वृषलपतिः सम्प्राप्तः सन् तत उत तस्मात् ग्रामात् यान्तं गच्छन्तं तं प्रोद्यन्तं रविमिव ईक्षमाणः पश्यन् विस्मितः सन् ननाम ।। ३९ ।।",
  "16040": "क्षेत्राग्रयमिति ।। प्रभावः अस्यास्तीति प्रभावी सामर्थ्यवान् इत्यर्थः । प्रचुरतरं आन्तरं ज्ञानं यस्य स श्रीमध्वः,त्रयाणां भुवनानां समाहारः त्रिभुवनं तस्मिन् ये वैद्याः तेषां नाथो धन्वन्तरिः स नाथः स्वामी यस्य तत्तथोक्तं क्षेत्राग््य्रं ग्रामश्रेष्ठं ‘कोक्कड’ इत्यपभ्रष्टसंज्ञकं प्रस्थाय प्राप्य स्वभक्तभूत्यै स्वभक्तस्य अपभ्रष्टभाषया ‘इडेप्पा-डित्ताय’ इति तद्ग्रामस्थस्य भूत्यै श्रेयसे तस्य ज्ञानोपदेशाय इत्यर्थः ‘श्रीकृष्णामृत’मिति परमार्णवाभिधानं महार्णवाभिधानं यस्य ग्रन्थस्य स तथा तम् । सद्वचनानां निर्दुष्टश्लोकरूपवचनानां वाक्यानां ततिः समूहो यस्मिन् स तथा तं अप्रामाण्यदोषरहितानां प्रमाणीकृतपुराणादिगतानां वचनसमूहात्मकं ग्रन्थसमूहं इत्यर्थः चक्रे ।। ४० ।।",
  "16041": "स इति ।। उच्चा उत्कृष्टा भूतिः ऐश्वर्यं यस्मिन् स उच्चभूतिः तं तौलवभाषया ‘उजेर्य’ इति नामकं,परं अन्यं ग्रामं अभियातो गतः स मध्वः अत्यन्तं मानः पाण्डित्याभिमानोऽतिमानः सोऽस्यास्तीति तथोक्तः तस्य अत एव आत्मानं अखिलज्ञं सर्वज्ञं मन्यस्तस्य तस्य ग्रामस्य जनः तज्जनः तस्य मदं विद्यामदं क्षपयितुं नाशयितुं कुहरोऽतिगम्भीरो यः कूपः तस्य दर्दुरा मण्डूकाः तेषां आभा इव आभा येषां ते तथोक्ता विद्वांसः क्व कुत्र वर्तन्ते?किमिति मन्निकटं न आयान्ति इति ।। ४१ ।।",
  "16042": "सर्वज्ञ इति ।। अयं श्रीमध्वः सर्वज्ञोऽपि यतिः सन्यासी हेतुगर्भविशेषणं यतित्वादित्यर्थः अत एव यज्ञ अनधिकारित्वात् यज्ञभङ्गीं यज्ञप्रकारं न संवित्ते न जानाति इति बद्धो निश्चयो येन स तथोक्तः असौ जनः,परिषदि सभायां आभान्तं शोभमानं श्रीमध्वाचार्यं,कर्म अर्थः प्रतिपाद्यं यस्याः सा कर्मार्था सा च सा श्रुतिश्च तस्या यो गहनो दुर्विज्ञेयोऽर्थो यस्य स च असौ खण्डश्च तस्य भावः अभिप्रायः तं कर्मार्थश्रुतिगहनार्थखण्डभावम् । श्रुतिश्च ‘छन्दसां वै षष्ठेनाह्नाप्तानां रसोत्यनेदत् स प्रजापतिरबिभेत् परङ्यं छन्दसां रसो लोकानभ्येष्यतीति तं पुरस्ताच्छन्दोभिः पर्यगृह्णात् । नाराशंस्या गायत्र्या रयिभ्या तृष्टुभे’त्यादीति मत्सरात् अपृच्छत् ‘दुह्याच्’ इत्यादिना द्विकर्मकत्वम् ।। ४२ ।।",
  "16043": "छन्दोभ्य इति ।। विगतः संशयांशः संशयलेशो यस्य स तथोक्तः असौ श्रीमध्वस्तं तत्पृष्टस्य खण्डस्यार्थं अभिदधत् वदन् सन् ‘तत्र नीवीव निर्देत्स हि तासान्यूङ्ख’ इत्यस्य च वाक्यस्य यथा नीवी वस्त्रं सुधौतं विकासितं नर्देत् नादं करोति तथा नर्देत् स एव हि तासां न्यूङ्ख इति अर्थं वदन्नित्यर्थः । छन्दोभ्यः छन्दसां सकाशात् च्युतस्य निर्गतस्य रसस्य सङ्ग्रहे प्रवीणान् समर्थान् । प्रजाधिपेन ब्रह्मणा षष्ठे अह्नि प्रतिविहितान् विनियुक्तान् नाराशंस्यचरमचारुमन्त्रभेदान् चरमाश्च ते चारुमन्त्रभेदाश्च तान् नाराशंस्यादिनामकमन्त्रभेदानित्यर्थः ऊचे ।। ४३ ।।",
  "16044": "पाण्डित्यमिति ।। तादृक् परमं पाण्डित्यं उक्तश्रुत्यर्थकथनरूपं उत्तमपाण्डित्यं अवेत्यापि सङ्घर्षात् विवादवादरूपमथनात् क्षुभितं मनो यस्य स तथोक्तः विपक्षसङ्घः प्रतिवादिसमूहः अयं भवदभिहितोऽर्थः न स्यात् इति वर्णयन् निर्हेतुकं वदन् अथ एवं तर्हि त्वं तं तत्खण्डनार्थं ब्रूहीति उर्वी मर्यस्य स तथोक्तः तेन श्रीपूर्णप्रज्ञार्येण ईरितः सन् द्राक् शीघ्रं अद्रवत् ।। ४४ ।।",
  "16045": "स इति ।। स विपक्षसङ्घः शत्रुसमूहः,अथ पुनः आगत्य तं श्रीमध्वं तस्य खण्डस्य अर्थं अपृच्छत् । यत्र यस्मिन् खण्डे महतः सर्वोत्तमस्य विष्णोः आह्वय इन्द्रादिनाम यासां ता महाह्वया महानाम्नय इत्यर्थः तासां उपसर्गा अवयवा ‘विदा मघवन्विदा गातुमनुकेशिषो दिशः शिक्षा शचीनां पते पूर्विणा पुरूवसोः’ इत्यादीनामुपसर्गा अवयवा इत्यर्थः ‘प्रचेतन,प्रचेतय,आयाहि पिबमत्स्व क्रतुछन्दऋत बृहत् सुम्न आधेहि नो वसो’ इति पञ्चावयवाः । मनुचरणोपसृज्यरूपा मनुचरणैः ऋङ्मन्त्रपादैः सह ‘आधत्तान्यं जठरे प्रेमरिच्यत प्रचेतन दाताराधस्तुवते काम्यं वसु प्रचेतय अस्माकं बोधिचोदित आयाहि पिबमत्स्व तं त्वा परिष्वजामहे,या ते रातिर्ददिर्वसु’ एतैः पञ्चभिर्मनुचरणैः सह उपसृज्यरूपाः संयोज्यरूपा उक्ताः,संयोजनीया उक्ता इत्यर्थः । तत्संयोजनप्रकारश्च श्रीमदाचार्यैः खण्डार्थाख्यप्रकरणे स्वयमेवोक्तः,तथा हि— ‘आधत्तान्यं जठरे प्रेमरिच्यते,प्रचेतना,दाताराधस्तुवते काम्य वसु प्रचेतय,अस्माकं बोधिचोदितायाहि पिबमत्स्वतन्त्वा-परिष्वजामहे क्रतुच्छन्दऋतं बृहत् यतिरातिर्दतिर्वसु सुन्मे आधेहि नो वसो’ इति यथाक्रमं पञ्चाह्वयोपसर्गाणां पञ्चभिर्मनुचरणैः सह संयोजनप्रकारः प्रदर्शितः । एवं च तैः पृष्टस्य ‘महानाम्नीनामुपसर्गानुपसृजति’ इत्यादेर्वचनचयस्य तमर्थं ब्रुवाणः तत्स्थैर्यार्थं अव्युच्छेदेन लोके प्रचयार्थं सपदि लेखयाम्बनूव ।। ४५ ।।",
  "16046": "सम्पूर्णमिति ।। अशुभनिकरो दुष्टसमूहः मध्वं,सम्पूर्णं उदितं शशिनं इव निरीक्ष्य स्वयं प्रत्यर्थी इति श्रीमध्वप्रतिभट इति दुष्टो रवो यस्य स दूरवः दुष्टध्वनिः सन्नित्यर्थः ‘रोरी’ति लोपे ‘ढ्रलोप’ इत्यादिना दीर्घः अभिधावन् सन् अभिमुखतया गच्छन् सन् कृशश्चासौ श्वा च कृशश्वा दुर्बलशुनक इव चुक्षोभ । क्षुभ सञ्चलन इति धातुः । पराभूतः सन् नष्टधैर्योऽभूदिति भावः । अमृताकरस्य मोक्षाकरस्य सकल-सज्जनमोक्षप्रदस्येत्यर्थः तस्य श्रीमध्वाचार्यस्य तेन अशुभजनक्षोभेण दुष्टकलकलध्वनिनेत्यर्थः अभिगमनेन चामृताकरस्य अमृतमयकिरणानामाकरस्य शशिनः शुनां वाशितेनेव किं क्षतम्?किं क्लिष्टम्?।। ४६ ।।",
  "16047": "निःस्वानामिति ।। दयालुः स बृहत्प्रबोधः पूर्णप्रज्ञः निर्गतं स्वं धनं येभ्यस्ते निःस्वास्तेषां भक्तानां,कतिपयानां भुक्तिः भोजनं तस्यां युक्तं उपयुक्तं यद्भक्तं अन्नं चत्वारो गुणा गणना यस्य तत् चतुर्गुणं व्यधित चकार । धनवतां भक्तानां सम्प्रीत्यै त्रयश्च ते दश च त्रिदश ते च ते नराश्च तैः उपभोग्यं भोक्तुमर्हं अन्नं भुंक्ते स्म बुभुजे किल ‘लट् स्मे’ इति स्म योगे भूते लट् ।। ४७ ।।",
  "16048": "वृष्ट्यादेरिति ।। स श्रीमध्वः वृष्ट्यादेः नियमनमादिर्यस्य तन्नियमनादि चक्रे । यदा वृष्टिरपेक्षिता तदा वर्षयामास । यदा नापेक्षिता तदा वृष्टिकालेऽपि निवारयामास इत्यर्थः । एतत् वृष्ट्यादिनियमनं त्रिभुवननियामके समीरे वायौ किं चित्रम्?किमाश्चर्यम्?एवं अपि भुवनगुरोः श्रीमध्वस्य कृतानुवादः चरितानुवादः कृत्येषु तदितर-व्यापारेषु प्रवर इति हेतोः इह वर्णयामः ।। ४८ ।।",
  "16049": "इतीति ।। कथासु विविधकथासु मान्या । मध्वस्य सम्बन्धिनी माध्वी इयं विविधकथा केवलं धरणिसुरेण ब्राह्मणेन इत्यूच इति नो किन्तु अमरैरपि साक्षात् उदीर्यमाणाऽसौ कथा द्युसदसि स्वर्गसभायां तेषां अमराणां मुदे सन्तोषाय जगे अगायत ।। ४९ ।।",
  "16050": "तामिति ।। न विद्यते काकिः काक्याख्यकण्ठदोषो यस्य सः अकाकिः,अत एव कम्रकण्ठो रमणीयकण्ठो येषां ते तथोक्ताः ‘काकिश्च तुम्बुरुश्चैव कण्ठदोषौ प्रकीर्तितौ’ इत्यभिधानम् । तानानां उचिततया असङ्करत्वेन आत्तपञ्चमाद्याः पञ्चमः पञ्चमाख्यस्वर आद्यो येषां निषादर्षभषड्जमध्यमधैवतानां ते तथोक्ताः,आत्ता गातुमिष्टतयाऽङ्गीकृताः पञ्चमाद्याः सप्तस्वरा यैः ते तथोक्ताः । द्युविषयं स्वर्गलोकविषयं उज्वलं शोभमानं गान्धारं गान्धाराख्यश्रुतिसमुदायं उत्सृजन्त उच्चैः सृजन्तः सम्यक् प्रकटयन्त इत्यर्थः । ग्रामो नाम श्रुतिसमुदायस्तम् । एकधनुर्मण्डलस्यापि स्वरः श्रुतिरित्युच्यते तत्र निषाधगान्धारयोर्द्वे द्वे श्रुती,धैवतर्षभयोस्तिस्रस्तिस्रः षड्जपञ्चम-मध्यमानां चतस्रश्चतस्रः श्रुतयः । तथा चोक्तं गानलक्षणे— ‘द्वे द्वे निषाधगान्धारौ त्रिश्रुती धैवतर्षभौ । चतुःश्रुतय उद्दिष्टाः षड्जपञ्चममध्यमाः’ इति । तत्र षड्जग्रामो मध्यमग्रामो गान्धारग्राम इति त्रिविधो ग्रामः । तत्र गान्धारस्तु द्युविषय एव ‘सप्तस्वरास्त्रयो ग्रामा एकविंशतिमूर्च्छनाः । तानान्येकोनपञ्चाशदेतद्गानस्य लक्षणम्’ इति च । ते गन्धर्वाः पद्येन पद्यरूपेण खण्डेन प्रणिगदिता प्रोक्ता पद्यप्रणिगदिता तां पद्यखण्डेन देवैर्विरचिता-मित्यर्थः तां माध्वीं कथां मूर्च्छयित्वा तत्तत्स्वरविकासानामादिं कृत्वा ‘आदिस्वरविकासनं मूर्च्छने’ति । प्रजगुः प्रकर्षेण गानं चक्रुः ।। ५० ।।",
  "16051": "आनम्रैरिति ।। स्थिरतरा भक्तिः येषां ते तथोक्ताः तैः । आनम्रैः सम्यक् प्रवणैः शोभनानि मकुटानि येषां ते सुमकुटा मौलयः शिरांसि येषां ते तथोक्ताः तैः । यद्वा सुमुकुटाश्च ते मौलयश्च तैः उपलक्षितैः इति । प्रतिकलितैः अञ्जलित्वेन शिरसि प्रतिबद्धैः आताम्रैः अतिलोहितैः कराग्रैः उपलक्षितैः,सुस्मितैः मुखाब्जैः उपलक्षितैः,सर्वत्र ‘इत्थं भूतलक्षण’ इति तृतीया । सुरेन्द्रैः,तैः गन्धर्वैः गीता तद्गीता दश धिषणा ज्ञानानि यस्य स दशधिषणः श्रीपूर्णप्रज्ञः स च असौ आर्यवर्यः आचार्यवर्यः तस्य चर्या चरित्रं आश्रावि श्रुता ।। ५१ ।।",
  "16052": "गीर्वाणैरिति ।। अथ तदानीं अविरला पूर्णा संवित् यस्य स तथा तस्य श्रीमध्वस्य विजय एव नानादुर्वादिविजय एव महोत्सवः तस्य पूजां कुर्वाणैः सुस्मेरैः सुष्ठु मन्दस्मितयुक्तैः विस्मेरैः विस्मयशीलैः मुनिनिकराः मुनीनां समूहाश्च उपदेवा गन्धर्वाः ते च,तैः युक्ताः,तैः गीर्वाणैः देवैः तं श्रीमध्वाचार्यं अवेक्षितुं प्रजग्मे गतम् ।।",
  "16053": "आदर्शमिति ।। मुरारेः श्रीकृष्णस्य गुणगणदर्शने गुणसमूहज्ञाने आदर्शं दर्पणायितं,अनेन श्रीमध्वाचार्येण रचितं सच्छास्त्रं वर्णयन्तः प्रद्योतैः स्वप्रकाशैः उडुपदवीं नक्षत्रमार्गं आकाशं इत्यर्थः । प्रकाशयन्त एते गीर्वाणा देवा प्रचुरो मनोविलासो यस्य स तथा तं श्रीपूर्णप्रज्ञाचार्यं प्रैक्षन्त ददृशुः ।। ५३ ।।",
  "16054": "नाकीन्द्रा इति ।। नाकीन्द्रा देवश्रेष्ठा अवनिभागं भूभागं आवसन्तं भूलोकप्रदेशे वसन्तं इत्यर्थः । ‘उपान्वध्याङ्वसः’ इति कर्मत्वम् । सुश्लोकैः शोभनयशोभिः ‘पद्मे यशसि च श्लोकः इत्यमरः,भुवनानि लोकान् भूषयन्तं,विविधा ब्रह्मचार्यादिनानाविधा ये विशिष्टशिष्याः ज्ञानभक्तयादिगुणैः उत्तमशिष्याः तेषां मध्ये ऐतरेयीमुपनिषदं व्याख्यान्तं व्याकुर्वन्तं तं पूर्वोक्तगुणवत्वेन प्रसिद्धं श्रीमदाचार्यं खादाकाशान्नेमुर्नमश्चक्रुः ।। ५४ ।।",
  "16055": "श्रीमन्तमिति ।। श्रीमन्तं भाग्यवन्तं कान्तिमन्तं वा शशिवदनं चन्द्रमुखं कुशेशयाक्षं पद्माक्षं गम्भीरः स्वरो ध्वनिर्यस्य स तथा तम् । अतिदिव्यानि अलौकिकानि यानि लक्षणानि अङ्गसम्पदः तैः आढ्यं सम्पूर्णं स्वगुरुं पश्यन्तः अत एव कृतार्था एते देववरा हरौ रतिर्दर्शनजन्यसुखं तया पूर्णः कामोऽभीष्टं यस्य स तथा तम् । सन्दर्शनादिजन्यं सुखं रतिः इत्युच्यते तं श्रीमध्वाचार्यं वाण्या वचनेन आर्चिचन् विशेषतोऽर्चयामासुः अस्तुवन् इत्यर्थः ।। ५५ ।।",
  "16056": "अहर इति ।। स्वगोगणैः स्ववचनसमूहैः दुरागम एव दुःशास्त्रमेव तमोऽन्धकारः तत् अहरः निराकृतवानसि । मुकुन्दगुणानां वृन्दं समूहस्तस्य दर्शनं ज्ञानं अकरोः कृतवानसि । सद्गुणैः निर्दुष्टगुणैः चतुरधिका दश चतुर्दश तानि च तानि जगन्ति च चतुर्दशलोकस्थपुरुषानित्यर्थः अजयः । हे गुरो त्वं नोऽस्माकं करुणया दयया शरणं रक्षको भवेः भव । श्लोकेऽस्मिन् मञ्जुभाषिणीवृत्तम् । ‘सजसा जगौ च यदि मञ्जुभाषिणी’ इति तल्लक्षणात् ।। ५६ ।।",
  "16057": "नम इति ।। हे प्राणेशसमस्तजीवानामीशस्वामिन्‘प्राणस्तु प्रणवे जीवे जीविते परमात्मनि’ इति वैजयन्ती । श्रीमुख्यवायोप्रणतविभवः प्रणतजनभूतिः तस्मै अवनिं भूमिं अगाः भुव्यवतीर्णोऽसि तस्मै ते नमः । रामप्रियतमश्रीरामस्यातिप्रियगुरुगुणमहागुणहे हनूमन्ते नमः । प्रबलतमकृष्णेष्टकृष्णप्रियभगवन्स्वामिन् भीमतुभ्यं नमः । हे श्रीमध्वतुभ्यं नमः । त्वं शोभना च सा दृक् च सुदृक् तां शोभनज्ञानं नोऽस्माकं प्रदिश देहि । त्वं जय जय दुष्टान् विजय विजय । तात्पर्ये द्विरुक्तिः । शिखरिणीवृत्तम् । ‘रसैरुद्रैच्छिन्ना यमनसभलागः शिखरिणी’ इत्युक्तेः ।। ५७ ।।",
  "16058": "इतीति ।। इति ‘अहर’ इत्याद्युक्तप्रकारेण निगदितवन्तः नितरां वाचं उक्तवन्तः महान्तं तं गुरुविजयमहं गुरोः श्रीमदाचार्यस्य यो विजयः दुर्वादिविजयः स एव मह उत्सवः तं लालयन्तः वृन्दारकेन्द्रा देवश्रेष्ठाः हरिदयितवरिष्ठे श्रीहरिप्रियेषु उत्तमे तत्र श्रीमदानन्दतीर्थे श्रीमध्वाचार्ये सु शोभनो गन्धः परिमलो यस्य स तथोक्तः तं पुष्पवारं पुष्पसमूहं अखिलैः मनुष्यादिभिः द्रष्टुं योग्यं यथा भवति तथा अखिलदृश्यं ववृषुः पुष्पवृष्टिं चक्रुरित्यर्थः । मालिनीवृत्तम् । ‘ननमयययुतेऽयं मालिनी भोगिलौकैः’ इत्युक्तेः ।। ५८ ।।\nश्रीमन्मध्वमुनिप्रबर्हविलसच्चित्तारविन्दालयः ।\nसान्द्रानन्दचिदादिसद्गुणतनुर्दोषातिदूरः सदा ।।\nब्रह्माहीन्द्रवरेन्द्रपूर्वविबुधैराराधितांघ्रिद्वयः ।\nसुप्रीतो भवतात्सदा मम हरिर्भक्तेष्टचिन्तामणिः ।। १ ।।\nवेदाङ्गाभिधदेशिकैर्निजजनज्ञानादिसंसिद्धये ।\nया व्याख्याभिधदीपिका विरचिता श्रीकृष्णपूजाविधौ ।।\nतस्या बोधनमात्रमत्र हि कृतं बालावबोधाय यत् ।\nतन्मात्रेण च तोषमेतु भगवान् श्रीविट्ठलो मध्वगः ।। २ ।।\nस्तनंधयानां कृतिवद्य्वस्तेयं सुकृतेः कृतिः ।\nतथा भूयात्पितृवद्बुधानां तोषकारिणी ।। ३ ।।\nइति श्रीमद्वेदाङ्गमुनिविरचितश्रीसुमध्वविजयटीकाविवृतौ श्रीविश्वपतितीर्थकृतौ पदार्थदीपिकोद्बोधिकायां षोडशः सर्गः ।।"
}