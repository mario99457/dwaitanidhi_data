{    
    "data": [
     {
        "i": "1",
        "s": "ईशावास्यमिदं सर्वं यत्किञ्च जगत्यां जगत् ।\nतेन त्यक्तेन भुञ्जीथाः मा गृधः कस्यस्विद् धनम् ॥ १ ॥",
        "n": "1"
    },
    {
        "i": "2",
        "s": "कुर्वन्नेवेह कर्माणि जिजीविषेच्छतग्ं समाः ।\nएवं त्वयि नान्यथेतोऽस्ति न कर्म लिप्यते नरे ॥ २ ॥",
        "n": "2"
    },
    {
        "i": "3",
        "s": "असुर्या नाम ते लोकाः अन्धेन तमसाऽऽवृताः ।\nतांस्ते प्रेत्याभिगच्छन्ति ये के चात्महनो जनाः ॥ ३ ॥",
        "n": "3"
    },
    {
        "i": "4",
        "s": "अनेजदेकं मनसो जवीयो नैनद् देवा आप्नुवन् पूर्वमर्षत् ।\nतद् धावतोऽन्यानत्येति तिष्ठत् तस्मिन्नपो मातरिश्वा दधाति ॥ ४ ॥",
        "n": "4"
    },
    {
        "i": "5",
        "s": "तदेजति तन्नेजति तद्दूरे तद्वन्तिके ।\nतदन्तरस्य सर्वस्य तदु सर्वस्य बाह्यतः ॥ ५ ॥",
        "n": "5"
    },
    {
        "i": "6",
        "s": "यस्तु सर्वाणि भूतान्यात्मन्येवानुपश्यति ।\nसर्वभूतेषु चात्मानं ततो न विजुगुप्सते ॥ ६ ॥",
        "n": "6"
    },
    {
        "i": "7",
        "s": "यस्मिन् सर्वाणि भूतान्यात्मैवाभूद् विजानतः ।\nतत्र को मोहः कः शोक एकत्वमनुपश्यतः ॥ ७ ॥",
        "n": "7"
    },
    {
        "i": "8",
        "s": "स पर्यगाच्छुक्रमकायमव्रणम् अस्नाविरं शुद्धमपापविद्धम् ।\nकविर्मनीषी परिभूः स्वयम्भूः याथातथ्यतोऽर्थान् व्यदधाच्छाश्वतीभ्यः समाभ्यः ॥८ ॥",
        "n": "8"
    },
    {
        "i": "9",
        "s": "अन्धन्तमः प्रविशन्ति येऽविद्यामुपासते ।\nततो भूय इव ते तमो य उ विद्यायां रताः ॥ ९ ॥",
        "n": "9"
    },
    {
        "i": "10",
        "s": "अन्यदेवाहुर्विद्यया अन्यदाहुरविद्यया ।\nइति शुश्रुम धीराणां ये नस्तद् विचचक्षिरे ॥ १० ॥",
        "n": "10"
    },
    {
        "i": "11",
        "s": "विद्यां चाविद्यां च यस्तद्वेदोभयं सह ।\nअविद्यया मृत्युं तीर्त्वा विद्ययाऽमृतमश्नुते ॥ ११ ॥",
        "n": "11"
    },
    {
        "i": "12",
        "s": "अन्धन्तमः प्रविशन्ति येऽसम्भूतिमुपासते ।\nततो भूय इव ते तमो य उ सम्भूत्यां रताः ॥ १२ ॥",
        "n": "12"
    },
    {
        "i": "13",
        "s": "अन्यदेवाहुः सम्भवादन्यदाहुरसम्भवात् ।\nइति शुश्रुम धीराणां ये नस्तद् विचचक्षिरे ॥ १३ ॥",
        "n": "13"
    },
    {
        "i": "14",
        "s": "सम्भूतिं च विनाशं यस्तद्वेदोभयं सह ।\nविनाशेन मृत्युं तीर्त्वा सम्भूत्याऽमृतमश्नुते ॥ १४ ॥",
        "n": "14"
    },
    {
        "i": "15",
        "s": "हिरण्मयेन पात्रेण सत्यस्यापिहितं मुखम् ।\nतत् त्वं पूषन्नपावृणु सत्यधर्माय दृष्टये ॥ १५ ॥",
        "n": "15"
    },
    {
        "i": "16",
        "s": "पूषन्नेकर्षे यम सूर्य प्राजापत्य व्यूह रश्मीन् ।\nसमूह तेजो यत् ते रूपं कल्याणतमं तत् ते पश्यामि ॥ १६ ॥",
        "n": "16"
    },
    {
        "i": "17",
        "s": "योऽसावसौ पुरुषः सोऽहमस्मि ॥ १७ ॥",
        "n": "17"
    },
    {
        "i": "18",
        "s": "वायुरनिलममृतमथेदं भस्मान्तं शरीरम् ॥ १८ ॥",
        "n": "18"
    },
    {
        "i": "19",
        "s": "ॐ क्रतो स्मर कृतं स्मर ॐ क्रतो स्मर कृतं स्मर ॥ १९ ॥",
        "n": "19"
    },
    {
        "i": "20",
        "s": "अग्ने नय सुपथा राये अस्मान् विश्वानि देव वयुनानि विद्वान् ।\nयुयोध्यस्मज्जुहुराणमेनो भूयिष्ठां ते नम उक्तिं विधेम ॥ २० ॥",
        "n": "20"
    }]
}
